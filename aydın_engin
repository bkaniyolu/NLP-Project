Bir Kitap Reklamı: Gollik


Bu hafta baştan sona Ermeni sorunu ile geçti. Cumhuriyet yazarlarının kimi birbirini tamamlayarak, kimi de ötekileri tümüyle reddederek yazdılar. Haydi suçumu itiraf edeyim, geçen pazar yani 24 Nisan’a daha bir hafta varken yayımlanan “Tutun ki Soykırım Dendi, Tutun ki Denmedi” başlıklı Tırmık’la tartışmayı galiba ben ateşledim.
Aferin bana…
Öteki arkadaşlarımı bilemem. Ama haftayı yine Ermeni sorunu ile noktalayacağım…
Bitirdiğimiz hafta boyunca ana avrat düz gidenlerden, “Ermeni sorunu üstüne yazılacaksa neyin nasıl yazılacağına dikkat etmem ve asla onların dışına çıkmamam gerektiğini ültimatom üslubu ile tebliğ edenlerden “Sen geldiğinden beri bu gazeteyi almıyor, okumuyorum” diye başlayıp ardından son Tırmık’ın her paragrafına -dediği doğruysa okumadan- o paragrafın iki katı uzunlukta cevaplar döşeyenlere baştan haber vereyim: Bu Tırmık valla billa Ermeni konusuna değinmeyecek, hele hele soykırım filan gibi huzurunuzu bozan, milli hislerinize zarar veren terimler asla kullanmayacak.
Başlıktan belli, bu pazar bir kitap reklamı yapacağım o kadar…
Yalnız şey… Eeee… Şey…
Kitabın yazarı bir Ermeni…

***

Hayko Bağdat’ı tanır mısınız?..
… diye sormayacağım. Birkaç yıl öncesine kadar sorardım. Ama bu herif son iki üç yılda bir parladı ki demeyin gitsin. TV ekranlarında boy göstermekse, İsmail Saymaz ile yarış halindeler. Bir hafta biri, öteki hafta öbürü önde… Paralel yapının televizyonlarından olduğu söylenen Bugün TV’de, bacak kadar meslek kıdemine bakmadan kaç yılın Nazlı Ilıcak’ı ile birlikte program yapmakta; Taraf gazetesinde -gazetenin çizgisini umursamaksızın- kendi çizgisinde yazı yazmakta… Yine de boş vakti kalmış anlaşılan ki bir süre önce bir de kitap çıkardı: Salyangoz. Türkiye’de Ermeni olmanın türlü çeşitli “halleri”ni anlatıyordu. Daha o kitapta niyetlenmiş, “Şu kitabın reklamını yapayım; ola ki kimi okurların gözünden kaçmıştır; hemen alıp okusunlar” filan diye düşünmüştüm. Hastaneydi, ameliyat sonrasıydı filan derken kaynadı gitti. Zaten reklama da ihtiyacı kalmadı. Bildiğim kadarıyla Salyangoz çoksatarlar listesini sincap çevikliği ile tırmandı ve tepelere yerleşti…
Bu Hayko Bağdat benim ameliyat takvimime göre mi kendini ayarlıyor bilemiyorum. Nitekim ben yine bir ameliyat için narkoz yutarken onun yeni kitabı da çıkıverdi: Gollik…
Ama bu defa yazmaya kararlıyım.
Buyrun…

***

Gollik ne demek bilmiyorum. Hayko Bağdat da bilmiyor(muş). Açıklamaya çalışmış. En iyisi ondan aktarayım:
“…Öyle anlar olur ve sen öyle bir duruma düşersin ki… Yüzün, ifaden, duruşun, halin… Gollik gibi kalırsın ortada. O an için dünyanın sonu geldi sanırsın. Sonrasında hayatında en çok güldüğün hatıran oluverir…”
Gollik’in anlamı böyleymiş. Kitap olarak Gollik ise öncülü Salyangoz gibi Türkiye’de “Ermenilik halleri”ni anlatıyor. Gülümseyerek, hatta bazan kahkaha atarak okuyacaksınız.
Ama belki de ağlarsınız…
Evet, belki ağlarsınız.
Size dinlediğimde gollik olduğum bir anı aktaracağım, dinleyin:
Küçük kız sekiz, bilemedin dokuz yaşında. Mahallede arkadaşlarıyla gürültü, patırtı, kahkaha, çığlık oynarken anne pencereden çağırıyor: “Lara haydi kızım, gel artık içeri. Akşam oldu. Baban gelecek. Haydi Lara, bitir artık oyunu”…
Küçük kız, akşamüstü okulda dersler bitmiş bahçede arkadaşlarıyla çene çalıyor. Anne okul duvarının üstünden sesleniyor: “Lara, hadi ama kızım, gel artık… Laraaaaa, beni duyuyor musun?..”
Sonra bir gün…
Sonra bir gün, anne küçük kızını okul bahçesinden çağırıyor: “Fatmaaaa, haydi kızım geç oldu, gel artık… Fatmaaaa…”
Küçük kız bakıyor. Ses annenin sesi. Seslenen annenin ta kendisi. Ama: Fatmaaaaa…
Üç dört yıl içinde küçük Lara üç defa Fatma oluveriyor. 6-7 Eylül’de, “Kıbrıs Türk’tür Türk kalacaktır” miting çağrılarından birinde, “Ya papazın karısı ya Kıbrıs’ın yarısı” böğürtüleri sırasında… Ortalık yatışıncaya kadar birkaç haftalığına Fatma olan Lara, sonuncu Fatmalığında annesine rica ediyor:
- Mama, hiç olmazsa beni Sibel diye çağır. Fatma hoşuma gitmiyor… Sibel de e mi mama, Sibel…
İstanbul’da, küçücük bir Ermeni kız küçücük yaşlarında, iki üç yıl içinde üç kez Fatma olursa yüreğinde ve bilincinde açılan yaraları hangimiz kavrayabiliriz ki?..
Ben ilk dinlediğimde gollik oldum. Şimdi birlikte gülüyoruz…

***

Bu bir reklam yazısı. Hayko Bağdat’ın yeni kitabı Gollik’i bulup alın. Hayko Bağdat’ın Türkçeye göbek attırdığı dil hünerlerinin de tadını çıkararak okuyun.
Gülecek misiniz, ağlayacak mısınız?
Bilemem.
O size kalmış…
23 ve 24 Nisanlar Fırsattır, Kullanılmazsa Yazıktır



Biliyorsunuz, yarın 24 Nisan.
Sanırım yine biliyorsunuz 24 Nisan, dünya, hele hele Türkiye’nin yakın tarihi için çoooook önemli bir yıldönümüdür.
Tabii içinizde benim gibi milli hisleri zayıf olanlar hemen şeyi hatırladı… Eee, şeyi… Sözde Ermeni, sözde soy, sözde kırımının, sözde 100., sözde yıldönümünü… Hani şu 24 sözde Ermeni, sözde aydınının İstanbul’da tek tek toplanıp bir daha dönmemek üzere sözde sürgüne, oradan da sözde ölüme yollandıkları günün yıldönümü.
Ve tabii yanıldılar…
Milli hisleri daha güçlü olanlar ise belki de Çanakkale Savaşları’nın en kanlı sayfalarından biri olan Anzak çıkarmasını, o sırada yaşanan göğüs göğüse süngü savaşlarının 100. yıldönümü olduğunu düşündü.
Onlar da yanıldı. Ben de öyle sanıyordum ama tarihçi ve tarih titizi Ayşe Hür arkadaşım hemen düzeltti. O çıkarma, o çıkarmanın püskürtülmesi, o ürkütücü süngü savaşları 24 değil 25 Nisan günü olmuş…
Yani 24 Nisan üstüne her kafadan ayrı bir ses çıkıyor…
Bu durumda “24 Nisan neyin yıldönümüdür ve neden kutlanmalıdır” sorusunun cevabını ondan bundan değil büyük Türk büyüğü, düşünür, siyasetçi, tarihçi sayın (ya da saymayın) Recep Tayyip Erdoğan’dan öğrensek daha doğru olacak.
Oldum bittim 18 Mart’ın Çanakkale Zaferi’nin yıldönümü olarak kutlandığını bilirdik. Yanlışmış. Onun sayesinde öğrendik. 18 Mart Çanakkale Deniz Savaşı’nın yıldönümüymüş.
24 Nisan ise… (Sakin olun. Dilinizin ucuna geleni hemen söylemeyin. Tamam mı? Sakin misiniz? İyi. Devam ediyorum), Evet 24 Nisan ise Çanakkale Kara Savaşı’nın yıldönümü imiş.
24 Nisan’da Çanakkale’de kara savaşları tamamen bitmiş mi? Hayır.
Başlamış mı? O da hayır.
Peki o gün savaşın kaderini belirleyen bir olay mı yaşanmış? Hayır.
Eee?
Eee’si yok. Büyük Türk büyüğü Tayyip Erdoğan 24 Nisan’ın böyle kutlanmasını münasip görmüş. Bu amaçla dünya liderlerine “23 Nisan’da İstanbul’da olun, 24 Nisan’da Çanakkale’ye gideceğiz, kutlama törenleri yapacağız” diye davetiye yollamış. Aksilik bu ya, pek çok dünya liderinin takvimi o günlerde doluymuş. Birçoğu 24 Nisan’da -nedense- Ermenistan başkenti Erivan’da olacaklarmış. O yüzden Tayyip Erdoğan’ın davetine “Dünya Liderleri 2. Ligi”nde oynayan bir ekip katılacak…
Devam edeyim mi?
Bence etmeyeyim. Bugünlerde bir “Erdoğan savcısı”na ifade verip ardından bir “Erdoğan yargıcı”nın karşısına dikilmek istemiyorum. Oysa Tırmık’a yukarıdaki gibi devam edersem bu kaçınılmaz olacak. Hatta sizin bile öyle bir Tırmık okuduğunuz için başınız belaya girebilir.
Mizahın iyisi de kötüsü de tehlikelidir. Bu iktidar döneminde ise çok tehlikelidir.
O yüzden burada keseyim…

***

AKP baş elebaşısının 24 Nisan’ı Çanakkale Savaşı’nda anlamlı bir günün yıldönümüne denk geldiği mavalı ile düzenlediği kutlama etkinlikleri basit ve masum bir “molla hilesi” değil.
Bu kafayı, bu zihniyeti daha derinlerde aramak gerek.
23 Nisan 1920’de temeli atılan Türk ulusdevletinin emperyalizme karşı bağımsızlık savaşı verdiği ilerici yüzü ile milliyetçiliğin sürekli düşman arayan ve düşman yaratmadan varolamayan karanlık yüzü sürekli birbiri ile çelişerek, biri ötekini etkisizleştirmeye, sulandırmaya çabalayarak yürüdü. Ağır basan hemen her zaman milliyetçi yüzü oldu. Daha 1923’te İzmir İktisat Kongresi’nde “Türkiye Cumhuriyeti’nin iktisadi siyaseti teşebbüs-ü şahsi (=özel teşebbüs) esasına dayanır” ilkesini benimseyerek Doktor Hikmet Kıvılcımlı’nın bilgece deyimi ile “devlet fideliğinde kapitalist yetiştirme”nin kapısı aralandı. Ardından İttihat Terakki’nin Anadolu’yu Türkleştirme, Anadolu sermayesini de Türkleştirme siyaseti benimsendi ve inkârcılık resmi devlet politikasına dönüştürüldü. 1938 Trakya’daki Yahudilere yönelik saldırılar, 6-7 Eylül’de, ardından 1964 ve 1974’te Rumların tasfiyesi aynı uğursuz sürecin halkalarıydı…
Recep Tayyip Erdoğan bu zihniyetin günümüzdeki en parlak temsilcisidir. “İslami referansları mı, milli referansları mı daha baskın” sorusu, olsa olsa “Hem o, hem o” diye cevaplanır. Vahşi kapitalizmi onun kadar pervasız savunan bir ikinci siyasetçi ortalıkta görünmüyor.
O yüzden onun 23 Nisan’ı da, onun 24 Nisan’ı da bugün böyle kutlanıyor. Başka türlü söylersek “kutlama” sözcülüğüne ayıp ediliyor…
Oysa hem 24 Nisan 1915, hem 23 Nisan 1920 hepimiz için yakın tarihimizi yeniden değerlendirme, yüzleşme, hesaplaşma, özeleştiri yapma, “Nerede neden yanlış yapıldı” sorularına cevap arama, suçu tanımlama, suçluyu gün ışığına çıkarma için pek değerli fırsatlar sunuyor.
Görünen o ki bu fırsatlar bu yıl da heba ediliyor…
Yazık…

23 Nisan - 24 Nisan


Yarın 23 Nisan. Ertesi de 24. İki önemli yıldönümü.
Âdettendir. Gazete yazarları öyle günlerde o güne ilişkin yazılar yazarlar.
O yazılar “Bugün” diye başlar ama aslında bir gün önce yazılmıştır. Yani bir yıldönümünün doğal duygularıyla değil, epey yapay duygularla ve çoğu kez yazı tekniğinde cambazlıklar yapıp, hüner göstererek yazılar bu yapaylıktan kurtarılmaya çalışılır. Bazen tutar, bazen tutmaz, sırıtır…
İyi kötü bu işlerde kıdemliyim, oldum bittim öylesi yapay yazılardan hoşlanmadım. Gazete yönetimlerinden fırça yemek pahasına bir gün önceden “Bugün” diye başlayan ve tam da bir yıldönümüne denk gelen yazılar yazmamaya çabaladım.
Bugün de öyle yapacağım. 23 Nisan’a bir, 24 Nisan’a iki gün var. Yani bugün bir yıldönümü filan değil. Ama yarın ve ertesi gün…
Sanırım ve umarım anlaşılmıştır…
Bugün 23 Nisan’dan söz edeyim. Yarın da 24 Nisan’dan...
Buyrun…

***

Evet, yarın 23 Nisan. 95 yıl önce o gün Türkiye Büyük Millet Meclisi kuruldu.
Bugünün (2015’in 22 Nisan’ı) gözlükleri ile bakıp, değerleri ile teraziye vurursanız söylenecek söz çoktur.
337 milletvekili seçilmişken açılış günü sadece 115’inin Ankara’da bulunabildiğine bakıp “Abartmayın canım, daha kuruluşu bile sakattı. Salt çoğunluk bile olmadan toplandı” diye dudak bükersiniz.
Bununla da yetinmez 337 milletvekilinin seçilişine kafayı takar, “Seçildiler mi, atandılar mı kuşkulu. Sandıklar kurulup adayların ortaya çıkıp yarıştığına ilişkin hiçbir belge, bilgi, tanık yok” der büyük savaşı kaybetmiş, toprakları işgal güçlerince paylaşılmış, ulusal kurtuluş savaşı vermeye hazırlanan bir ülkede 21. yüzyıl demokrasisinden yansımalar ararsınız…
Böylesi ilkelliklere kapılmayacak, laf ola torba dola gevezeliklere tenezzül etmeyecek kalibrede iseniz 1920’de atılan o büyük, o anlamlı ve o pek zorlu adımı bugün hangi adım(lar)ın izlemesi gerektiği üstüne kafa patlatırsınız…

***

19. yüzyılın ikinci yarısından itibaren yeryüzünde imparatorluklar çatırdamaya başladı. Zaten daha öncesinde “Yeni dünya” denen ve sınırsız doğal kaynakları ile göz kamaştıran Kuzey Amerika İngilizleri ile Fransızlar arasında “Benim, hayır senin değil benim” kavgasının arasından sıyrılıp bağımsızlığına kavuşmuştu. Ardından Doğu Avrupa ve Balkanlar’da ulusal kurtuluş hareketleri tırmanmaya başladı. Avusturya - Macaristan İmparatorluğu ile Osmanlı İmparatorluğu ulusal kurtuluş hareketlerinden en çok ve en ağır etkilenen emperyal devletler oldu. Balkan Savaşı’nın yol açtığı elverişli koşullarda Balkanlar’da art arda yeni ulus-devletler doğmaya başladı. Yunanistan, Bulgaristan, Sırbistan, Hırvatistan, Arnavutluk birbiri ardına kimi Avusturya Macaristan İmparatorluğu’na karşı, kimi Osmanlı İmparatorluğu’na karşı savaşarak kendi ulus-devletlerini kurdular.
20. yüzyılın başlarında ulusal kurtuluş hareketleri ve bu hareketler zafere ulaştığında kurulan ulus-devletler devrimci birer adımdılar. Sömürgeci, baskıcı imparatorluklar yıkılıyor, yerine genç, kendi ayakları üstüne dikilen, kalkınmacı ekonomik politikalar izleyen, milliyetçilik ideolojisine sarılmış ulus-devletler kuruluyordu.
Bu büyük çalkantılar döneminde Osmanlı İmparatorluğu’nun sahibi sayılan Türkler trajik ikilemler yaşadılar. Önce gerçek sahibi olduklarına inandıkları Osmanlı Devleti’nden kopmak için ayaklanan ulusal kurtuluş hareketleri ile savaştılar. Beyhude bir direnişti. Balkan Savaşı bozgunu ile Balkanlar’daki Osmanlı varlığı silindi; kalıntılar ise sadece kâğıt üstünde kaldı. Ardından 1. Dünya Savaşı patladı. İttihatçıların dizginlerini ele geçirdiği Osmanlı çok daha ağır bir yenilgi aldı ve bu kez Anadolu işgal edildi. Yunanlılar, İtalyanlar, İngilizler, Fransızlar Anadolu’yu paylaştılar. Türklere ise Orta Anadolu’da daracık bir bölge bırakılmıştı.
Ulusal kurtuluş mücadelesi verme sırası Türklere gelmişti. “Türk Ulusal Kurtuluş Savaşı” başladı.
Mustafa Kemal’in Samsun’a çıktığı 19 Mayıs 1919’u Ulusal Kurtuluş Savaşı’nın başlangıcı kabul edenler var. Mümkün.
Başlangıcı Erzurum ve Sivas kongrelerinde bulanlar da var. Bu da mümkün.
Ama bence Ulusal Kurtuluş Savaşı’nın başlangıcı 23 Nisan 1920’dir. O gün sahici bir ulus-devletin, Türk ulus-devletinin kuruluşudur. Sultanın, Osmanlı soyunun değil, halkın egemenliğini kabul eden Türkiye Büyük Millet Meclisi o gün “Egemenlik kayıtsız u351 şartsız milletindir” diyerek noktayı koymuş, ulus-devletler trenine son anda binmiştir. Daha sonra yeni ulus devletler için İkinci Dünya Savaşı’nın bitmesi beklenecekti…
Altını kalın çizelim. 20. yüzyılın başlarında bir ulus-devlet kurmak ve ideoloji olarak milliyetçiliği benimsemek ilerici, devrimci bir tercih, bir yönelimdi.
23 Nisan 1920’de egemenliği sultandan alıp kendinde toplayan Büyük Millet Meclisi de bu devrimci adımın ete kemiğe büründüğü kurumdu.
1920’de o muazzam adımı atanları alkışlamak boynumuzun borcudur.
2015’te “Nasıl bir Türkiye” sorusuna cevap aramak da istesek de ertelenemez ödevimizdir…

Defansif vesayet - ofansif vesayet


Biliyorum, biliyorum, spor yazarları gibi bir başlık attım. Ama “Hücumcu vesayet – Savunmacı vesayet” deseydim ortaya bir başka “dil salatası” çıkacaktı ve yukarıdakinden daha da lezzetsiz olacaktı...
Yani bu başlıkla idare ediverin...
Dün kaldığımız yerden devam edelim. Hani AKP’yi vesayet rejimine son verdi diye alkışlayıp, günahlarından arındırmaya çalışanların palavrasını bir yana itip “Hayır vesayet rejimine son filan verilmedi. Vesayet devam ediyor ama vasi değişti” diyen dünkü Tırmık’ın kaldığı yerden...

***

Önce “eski” vesayet rejiminden...
Eski vesayet rejiminin vasileri yani sahipleri için tek parti döneminde ciddiye alınacak bir sorun, aşılması zor bir engel yoktu.
Devletin yani vasilerin buyruklarına uyulduğu sürece yurttaş için de ciddi bir sorun çıkmıyordu. Örneğin devlet Kürtlere dönüp “Vatandaşlık bağı ile bağlı olan herkes Türk’tür” diyor. İtiraz etmeyenlerin başına hiçbir şey gelmiyordu. Devlet Dersimlilere dönüyor, “Bundan böyle sizin oranın adı Tunceli. Ayrıca sizler de vergi verecek, askere gidecek, bir de bu vahşi yaşam tarzından vazgeçeceksiniz” diyordu. Boyun büküp “tamam” diyenler devletten gelecek belalardan uzak yaşayıp gidiyordu.
Amaaaaaaa...
Kürtler, “Yok biz Türk değil Kürdüz” dediklerinde devletin kahhar yumruğu tepelerine iniyor; darağaçları kuruluyordu.
Dersimliler “Biz Osmanlı’dan beri böyle yaşamışız. Devlet zoruyla da olsa atadan dededen gördüğümüzü değiştirmeyiz” diye kafa tuttuklarında kahhar yumruk amansızca tepelerine iniyor, kitlesel cankırımları yaşanıyordu.
Devletin sahipleri “Tekkeler, zaviyeler kapatılmış, tarikatlar yasaklanmıştır” dedi. İtiraz etmeyenler rahatına baktı. En azından tarikat töresince zikir ayinlerini filan gizlice, çaktırmadan yaptı. Siyasal bir çıkış yapmaya kalkışanlar ise... Onlar fena halde yandı. Parti kurdularsa kapatıldı; parti kurmaya kalkıştılarsa tepelerine binildi. Siyasette kendilerini yer aradılarsa “Gericilik gücü” olarak nitelenip çökertildi.
Çünkü yurttaş için neyin iyi, neyin kötü; neyin doğru, neyi yanlış olduğuna vasiler karar veriyordu. Zaten vasi demek bu demekti.
Bir kere daha vurgulayacağım: “Neyin iyi, neyin kötü; neyin doğru, neyin yanlış” olduğunun vasilerce saptanmasına itiraz gelmediği sürece vesayet rejimi kimseye kötü davranmıyordu.
Ancak 1950’de “eski” vesayet rejimi, dolayısıyla vasiler için bir şeyler değişti. Hem de kötü değişti.
Siyasal iktidarı o tarihte sandık belirledi ve sandıktan vasiler çıkmadı. Nitekim vesayet rejiminin sahipleri 1950 için “Karşıdevrim iktidara geldi” dediler. O gün bugün bu zihniyet o kesimde egemen.
Eski vesayet rejimi var olan düzeni korumakla yetiniyor, o düzene yönelik itirazları, kalkışmaları, örgütlenme girişimlerini önlemekle, rejimi savunmakla yetiniyordu.
Buna spor medyasının diliyle “defansif vesayet rejimi” demek hiç de yanlış değil.

***

1950 seçimlerinden sonra önleri kısmen açılan, 60’lı yılların sonunda partileşen, darbelere, engellere, Anayasa Mahkemesi kararıyla partilerinin kapatılmasına rağmen gitgide güçlenen siyasal İslam 2002’de AKP kalıbında iktidara geldi.
2011’e kadar olan iktidar dönemi eski vesayet rejiminin vasilerini tasfiye etme, etkisizleştirme; bu amaçla AB ile yakınlaşarak darbe tehlikesine karşı uluslararası kalkanlar edinme çabalarıyla geçti. Bunda başarılı da oldular. Sahiden de vasiler etkisizleşti; iktidar üstünde söz sahibi olma hak ve alışkanlıklarını tümüyle yitirdiler. Bu amaçla umutsuzca da olsa çıkışlar örgütlendi. Darbe arayışları, kitlesel mitingler filan...
Ama tutmadı. 2011 sonrasında AKP iktidarı pekişmiş, darbe korkusundan büyük ölçüde kurtulmuş, eski vesayet rejiminin dayatmalarını elinin tersiyle itecek güce ve kararlılığa kavuşmuştu.
Cumhuriyetin yeni vasisi artık AKP tepelerinden oluşuyor. Vesayeti olanca ağırlığı ile yurttaşlar üstünde yoğunlaştırıyor; kendi değerlerini herkesin değeri olarak dayatıyor.
Eğitimden kültür hayatına, İslamın Sünni - Hanefi yorumuyla sınırlı bir dindarlık dayatmasından, hukuk ve parlamento gibi çağdaş devlet erklerini sadece AKP iktidarına hizmet edecek kurumlara dönüştürme atılımına kadar hayatın her alanında yeni bir vesayet rejimi kuruluyor. Tayyip Erdoğan’ın ağzına sakız ettiği milli irade, AKP çizgisinden farklı düşünenin hayat hakkının olamayacağı bir rejime işaret ediyor.
Yani savunmada, var olanı korumakla yetinen bir vesayet rejiminden değil, ofansif yani saldırıda bir vesayet rejiminden söz ediyorum.
Özel bir kişilik olarak Tayyip Erdoğan da bu ofansif vesayeti daha da ürkütücü ve tehlikeli kılan vasi modeline en uyumlu siyasetçi.
7 Haziran seçimlerini Türkiye için yaşamsal önemde kılan koşullar arasında yeni ve saldırgan vesayet rejimi bence en ön sıralarda yer alıyor.

Hamam - tellak, vesayet - vasi


AKP’nin haltlarını göz ardı edip, yapıp ettikleri arasından olumlu bir şeyler arayıp, onları öne çıkararak “rafine yandaşlık” deneyen kimi kalem erbabı son günlerde “Tamam AKP bir sürü yanlış yaptı, yapıyor. Ama unutmayın ki vesayet rejimine son veren de yine AKP iktidarıdır. Artık ordunun, değil darbe yapmak, darbe düşünecek hali bile kalmamıştır. Tek başına bu bile AKP’nin bütün günahlarını affettirir” demeyle getiriyorlar…
Kuşkusuz bunu bu kadar kabaca, ablavutça söylemiyorlar. Dedim a, adamlar (ve kadınlar) “Rafine yandaş.” Ancak dediklerinin özü özeti de bu.
Peki, bu ön kabul ne kadar doğru?
AKP sahiden vesayet rejimine son verdi mi?
Birlikte bakalım…

***

Vesayet Arapça. Dilimize Osmanlıca üstünden girdi. Tanımı epey yalın: Kendi malını idare edemeyecek durumda olan akılca hasta veya zayıf kimseyi, bir yetimi, küçük bir çocuğu yönetmek, onun adına kararlar vermek…
Vasi ise vesayet edene, deniyor…
Eh, siyasal vesayetin içeriğini ve anlamını bu tanımlardan yola çıkarak belirlemek zor olmasa gerek.
Cumhuriyet kurulduğundan beri, hatta İttihat Terakki iktidarlarından beri vesayet kurumu (rejimi) var olageldi. Hele 1950 sonrasında “Halkımız demokrasi için henüz olgunlaşmadığından…” diye başlayan o uğursuz ve saygısız cümleyi ne kadar çok duyduk.
1960 sonrasında “vesayet rejimi”, anayasal yetkilerle donanmış Milli Güvenlik Kurulu (MGK) ile kurumlaştı.
Tamam, egemenliğin kayıtsız şartsız millette olduğu duvarının alnına kazınmış bir Meclis vardı ama esas kararlar MGK’de alınıyordu. MGK sivil oldukları varsayılan birkaç bakan ile ordunun en tepesinde yer alan dört yıldızlı beş generalden oluşuyordu.
Tamam, halkoyuyla kabul edilmiş bir anayasa vardı ama esas (ve gizli) anayasa kırmızı bir kitapçıkta olduğu söylenen ve “Milli Güvenlik Siyaset Belgesi” olarak anılan bir metindi. Başbakanlar değiştikçe “Hoş geldiniz” töreninden sonra önüne bu kırmızı kitapçık konuyor(muş), bu kitaba kesinlikle uymaları gerektiği de söyleniyor(muş).
Ağızdan kaçırılan kimi cümleciklerden, uzun süre sonra iktidarın bir ucunu yakalayan Ecevit iktidarının ilk günlerinden, 1990’lı yıllarda neden ve nasılsa Başbakanlık koltuğuna oturan kadın ve erkeklerin demeçlerinden bu durum “herkesin bildiği bir sır” haline geldi.
Üniformalı ve üniformasız bürokratlardan oluşan vasilerimiz, bizler için neyin doğru ve iyi olduğuna karar veriyorlar; bizlerden bu karara itirazsız uymamızı istiyorlar; itiraz eden çatlak sesleri de hapishaneden yargısız infazlara uzanan bir palet içinde etkisizleştiriyorlardı.
Sadece Meclis, sadece hükümetler, sadece seçim kazanmış siyasi partiler değil, yargı erki de bu vesayet rejiminin ya bir parçası oluyordu ya da vesayete uyumlu bir kuruma dönüşüyordu.
Yassıada mahkemeleri, her darbeden sonra kurulan sıkıyönetim mahkemeleri, durumun özelliğine ve hassasiyetine göre Anayasa Mahkemesi hep vesayet rejiminin uyumlu halkaları, işlevli aygıtları oldular.
Sonra?..
Sonra, Cumhuriyet tarihi boyunca iktidarın dışında ve uzağında tutulmuş, ama her zaman diri bir güç olarak varlığını korumayı başarmış “siyasal İslam”, 2002’de AKP çatısı altında seçim kazandı ve siyasal iktidarı ele geçirdi. Hem de koalisyonsuz, tek başına…
İktidardaki bu köklü değişikliğin pek de farkına varamayan, varsalar bile kabullenmek istemeyen en tepedeki generaller 2002’den itibaren darbe olasılığı da dahil bütün çareleri ciddi ciddi ele aldılar, sahici darbe planları yaptılar, tartıştılar, uygular gibi yapıp göz korkutmayı denediler.
Ancak hepsinde de AKP tepeleri tarafından ustaca püskürtüldüler. AKP olası bir darbe ile iktidardan uzaklaştırılması tehlikesine karşı, dışarıda AB ülkeleri ile sıkı ilişkiler kurdu; sahiden AB’ye girme niyetindeymiş gibi adımlar attı; Batı ülkelerine “demokrasi ile İslamın” bir arada var olabileceğine ilişkin umutlar verdi.
İçeride ise önce MGK’yi bir danışma organına çevirdi; ardından da kesin darbeyi vurdu: Cemaat ile kol kola, omuz omuza verip Ergenekon davaları kanalıyla ordudaki olası darbe heveslerini kökünden yok etti.
Bütün bunları “Yaşasın AKP vesayet rejimine son verdi” çığlıkları ve alkışları ile karşılayan, alkış tutanlar oldu ve hâlâ da AKP’yi övmek için bozdurup bozdurup bunu harcıyorlar.
Oysa AKP vesayet rejimine son vermedi. Sadece kendi kendilerini vasi tayin etmiş üniformalı ve üniformasız bürokratları temizledi.
Yani vesayet rejimi değişmedi, vasi değişti…
Halkımız bu durumu “Eski hamam, eski tas, sadece tellaklar değişti” gibi özlü bir deyişle tanımlar…
Peki, yeni vasi kim?
Cevabı sanırım biliyorsunuz ama biraz daha açmakta yarar olsa gerek. Yarına…

Yeni gizli anayasamız:


Yeni kırmızı kitap...

Hatırlayacaksınız. Zaten unutulacak gibi de değildi. 17 - 25 Aralık soruşturmaları sırasında savcı, bakan çocuklarının da aralarında bulunduğu bazı hırsızlık - yolsuzluk - rüşvet şüphelilerini sorgulamak istedi ve her zamanki gibi (Dikkat! Bu “her zamanki gibi” vurgusu önemlidir) polislere emir verdi; “Gidin şu şu şu kişileri alıp önüme getirin” dedi.
Bu defa “her zamanki gibi” olmadı. Polisler savcının emrini dinlemediler. Şüphelileri alıp getirmek yerine amirlerine sordular. Amirleri daha yukarıdaki amire (Mesela valiye) sordu. Vali daha da yukarıdaki amirine (mesela İçişleri Bakanı’na) sordu, İçişleri Bakanı en yukarıdaki amire (yani Başbakan’a) sordu. En yukarıdaki amir hemen altındaki memura, o daha alttakine, o da en alttaki memurlara (polislere) talimat verdiler: “Savcıyı dinlemeyin. Dediklerini yapmayın” dediler.
Savcı dımdızlak kaldı. O savcıyı başka savcılar da izledi. Savcılar dımdızlak kaldılar.
Ama asıl hukuk dımdızlak kalmıştı.
Hukuk devletinde bağımsız olması gereken yargının ayaklarından biri olan savcılar, şüphelilerle ilgili soruşturma açamaz, açsalar bile “amirler-memurlar” barajını aşamayabilir hale geldiler. Yani kimin hakkında soruşturma yürütüleceğine, bazı kişiler hakkında soruşturma, koğuşturma yürütülüp yürütülmeyeceğine artık savcılar değil, “memurlar-amirler” amirler karar verecek.
Yaşamı boyunca karakol kapısından bile bakmamış yurttaşlar için bu durum önemli bulunmayabilirdi. Nitekim bulunmadı da. Ama bu savcılık kurumunun ağır, hem de çok ağır bir yara aldığı gerçeğini ortadan kaldırmıyordu ve kaldırmıyor.
Bazı savcılar “cemaatin savcısı”, bazı savcılar “AKP’nin savcısı” olabilirler.
Sahici bir hukuk devletinde hukuka değil başka siyasal merkezlere bağlı, o disiplin içinde davranan savcı ve yargıçlar ciddi bir soruşturmadan geçirilir ve iddialar gerçekse meslekten uzaklaştırılır. Oysa bizde görev başında kalıyor, mesela savcı olduğunu unutup “Uzun adama uzun ömür” dileyecek kadar pervasızlaşıyor ve bal gibi savcılık yapıyorlar. Yani yarın seni, beni, bizi yargıç karşısına dikecek bir soruşturmayı yapmaya yetkililer... Yeter ki AKP elebaşılarının canını sıkacak bir adım atmasınlar...
Bu kadarı, sadece bu kadarı bile hukuk devletinin cenaze namazını kılmaya yeter de artar bile.
Ama bu kadarla kalmadı.
Hukuka saldırının son aşaması, hükümetin beğenmediği, hoşlanmadığı kararlar veren iki yargıcın tutuklanıp demir parmaklıklar ardına atılması oldu. Her iki yargıç cemaate yakınmış ve tavırlarını hukuk değil cemaatin disiplini belirliyormuş.
Olabilir. Bunu kanıtlarsın ve meslekten uzaklaştırırsın. Ama verdikleri karar yüzünden tutuklarsan, bundan böyle her yargıç (Bir daha: Her yargıç) hükümetin hoşlanmayacağı bir karar verdiği takdirde tutuklanmayı da göze alacak demektir.

***

Türkiye’de hukuk düzeni yeni bir aşamaya geçmiş oldu. İç güvenlik yasası ile başlayan saldırı, son Milli Güvenlik Kurulu toplantısında bizleri yeniden 90’lı yılların ikinci yarısına götürdü.
Hani o dönemin başbakanlarından Mesut Yılmaz’ın bir MGK toplantısının ardından “Bugün aldığımız kararlarla devletimizin yeni kırmızı çizgileri çekildi. Bundan böyle hiçbir yasa bu kırmızı kitaba aykırı olamayacak” dediği, “milletvekillerinin kendileri için de gizli olan o kırmızı kitaba aykırı yasa çıkaramayacağını” söylediği, ardından da ısırır gibi sırıttığı günlere döndük.
Fark var mı?
Var.
O dönemde kırmızı kitabı generaller yazıyor ve yurttaşlara da ister istemez o kitaba uymak düşüyordu. Uymayanlar için demir parmaklıklar ardından yargısız infazlara uzanan geniş bir palet vardı.
Bugün ise kırmızı kitabı Tayyip Erdoğan yazıyor ve yurttaşlara da ister istemez o kitaba uymak düşüyor. Uymayanlar için şimdilik demir parmaklıklar var.
Yargısız infazlara da tırmanır mı?
Bilmiyorum. Ama şaşırmam...

Türkiye’nin Bütün Yargıçları Birleşin...


Gazete yazısının da, o yazının başlığının da sınırları vardır. Başlık dediğin üç beş sözcükten ibaret olmalıdır. Oysa ben dokuz kelimelik bir başlık tasarlamıştım. Sığdığı kadarını yukarıya koydum; aşağıda tamamı var:
Türkiye’nin bütün yargıçları, “birleşin ve ayağa kalkın” desem beceremeyeceksiniz, öyleyse beter olun!..
Nereden çıktı şimdi bu, diyenleriniz olmuştur.
Açıklayacağım…
Önemli bir olay yaşanmıştır, ancak daha onun dumanı tüterken daha da önemli, daha da yakıcı bir olay bindirir. İster istemez ilk olay gölgede kalır.
Geçen günlerde de öyle oldu. Okuduklarımdan anladığım kadarıyla “Cemaat disiplini” içinde yer alan iki yargıç, Cemaat’e yakın oldukları için tutuklanan bir medya yöneticisi ile bazı polis şeflerini ince hesaplanmış bir hukuk manevrası ile tahliye etmek istediler. “AKP disiplini” içinde yer alan yargıç ve savcılar hemen harekete geçtiler, tahliye manevrasını son anda önlediler. Tahliye kararı veren iki asliye ceza yargıcını da HSYK’nin izniyle gözaltına aldılar ve ardından tutukladılar. Her iki yargıç şu anda mapus damında volta atmakla meşgul olsalar gerek...
Bu Türkiye Cumhuriyeti’nin 92 yıllık tarihinde görülmemiş, yaşanmamış bir olaydı. Eğer AKP tepelerinin ve elebaşılarının “1 Mayıs saldırısı” üstüne binmeseydi günlerce gazete manşetlerine oturması gereken bir olay...
1 Mayıs saldırısı geride kaldı. Şimdi emekçiler soludukları gaz, yedikleri cop ve tekmelerin sızısı, 1 Mayıs’ı kutlayamayışlarının öfkesi ile, AKP elebaşıları da alınlarına kendi elleriyle çaldıkları kara leke ile baş başa kaldılar...
Yani verdikleri karar yüzünden hapse tıkılan iki yargıç olayına dönebiliriz.
Dönelim...

***

Samanyolu Medya Grubu’nun başkanı ve halen Gülen Cemaati’ni “silahlı terör örgütü” olarak tanımlayan bir hukuk zorbalığına dayanılarak terör örgütü üyesi kabul edilip tutuklanmış Hidayet Karaca ile 17-25 Aralık yolsuzluk, hırsızlık soruşturmalarını kotarmış ve bu yüzden de tutuklanmış polis şeflerini hapisten tahliye ettirmek için, Cemaat’e yakın avukatların ince bir hukuk manevrası uygulamaya kondu.
Ancak son anda AKP tepeleri uyandı. “Cemaat yargıç ve savcıları”na karşı “AKP yargıç ve savcıları” harekete geçti. Tahliye işlemi son anda durduruldu. Buna rağmen HSYK’nin ilgili dairesi Cumhurbaşkanı’nın gazabından kurtulamadı ve ağır bir fırça yedi. Cumhurbaşkanı, cumhurbaşkanlığını yargının da başkanı olarak algıladığı için “HSYK geç kaldı” buyurdu. HSYK Başkanı fırçayı kabul etti ve Cumhurbaşkanı’ndan özür diledi.
Bu sırada İstanbul’daki yandaş yargıç ve savcılar harekete geçtiler. Her iki asliye ceza yargıcı önce gözaltına alındı, ardından da tutuklandılar.
Tutuklu yargıçların sabıka dosyaları epey kabarık. Geçen yıllarda Ergenekon davalarını piç etmek üzere kolları sıvayan ve sahiden darbe tezgâhlamak isteyenlerin yanı sıra Cemaat’e ve o dönemdeki canciğer kuzu sarması iktidar ortağı AKP tayfasına da rakip olanları içeri tıkan kararları veren, yani hukukun ırzına duraksamadan geçen yargıç ve savcı tayfası içinde yukarıda andığımız iki yargıcın epey önemli ve ünlü yeri var.
Ancak burada iktidar kavgasına tutuşmuş iki siyasal gücün, AKP ve Cemaat’in aralarındaki dalaşı değil hukuku tartışıyoruz.
Adama (burada AKP iktidarının bütün sorumlu ve yetkililerine) sormazlar mı: Eğer o iki yargıç, Cemaat ve AKP ortaklığı sırasında bu haltları yedilerse, bu kadar hukuk dışı bir disiplinin militanı idilerse niye düne kadar bir asliye ceza mahkemesinin başında idiler?
Olup biten çok açık seçik: O iki yargıç verdikleri kararlar yüzünden tutuklandılar. O reddi hâkim taleplerini ve o tahliye taleplerini kabul etmeselerdi bugün hâlâ bir asliye ceza mahkemesinin başında olacaklar ve sözüm ona adalet dağıtacaklardı.
O iki yargıcın hukukçuluğunu sorgulamak, hukuk dışı bağlantılarını ortaya çıkarıp defterlerini dürmek ne kadar haklı ise bunu yapmayıp, sadece AKP’nin (siz “Recep Tayyip Erdoğan’ın” diye de okuyabilirsiniz) istemediği kararlar verdi diye tutuklatıp mapus damına tıkmak bir o kadar rezalettir.
Hukuku savunan yargıç ve savcıların çoğunlukta ve ağırlıkta olduğu bir ülkede bu olayın daha dumanı tüterken o ülkede bütün yargıç ve savcılar ayağa kalkar, kepenk indirir ve hükümete dönüp, “Bağımsız '79argıyı kesinlikle yok ettiniz. Yargıç teminatını yok ettiniz. Buyrun yargıç kürsüsü de savcı masası da sizin. Biz bu rezil oyunun parçası olmayacağız” derlerdi.
Derler miydi?
HSYK seçimlerinde yargıç ve savcıların oylarının ağırlığının gittiği yöne bakınca “Gitmezlerdi. Bu ağır saldırıyı sessizce sineye çeker ve susarlardı” demek daha akla uygun.
Nitekim şu anda olup biten de bu.
O yüzden yazının başlığı bu ülkenin yargıç ve savcılarına yönelik bir çağrı filan değil. Onlara dönüp “Türkiye’nin yargıç ve savcıları birleşin ve ayağa kalkın” denmiyor.
Tersine “Türkiye’nin bütün yargıçları, ‘birleşin ve ayağa kalkın’ desem beceremeyeceksiniz, öyleyse beter olun!..” denmekte.
Bunu hak ettiler çünkü.

Şu ‘Kaynak’ Masalı…


CHP, ardından HDP 7 Haziran için seçim bildirgelerini açıkladılar. Açıklanır açıklanmaz da AKP saflarında gözle görülür, elle tutulur bir panik boy gösterdi.
Evet, evet, AKP birden panikleyiverdi.
Önce tetikçiler, ardından ağır toplar, tabii hepsinin ardından büyük Türk düşünürü (sonuncunun adını sormuyorsunuz umarım) bazan ciddi, bazan alaycı ama aynı soruyu evirip çevirip önümüze sürdüler: “Vaatlerinizi anladık. Kaynağı açıklayın…”
Bence vaatleri sahiden anladılar, paniklediler ve sarılabilecekleri tek dal olarak da “Kaynak”ı buldular.
Hükümetin ekonomi kurmaylarından Mehmet Şimşek endazeyi bayağı kaçırdı, tartışmayı “Kaynağı açıklayın. O zaman oyumu CHP’ye vereceğim” demeye kadar vardırdı.
Eğer “Yav bu gazetede Ergin Yıldızoğlu, Erinç Yeldan, Öztin Akgüç gibi işinin ehli, mesleğinin ustası ekonomi uzmanları, bilginleri varken bu konuda yazmak sana mı düştü” diye dalga geçmeyecekseniz, şu kaynak tartışmasına ben de gireceğim...

***

HDP’nin seçim bildirgesinde ekonomiye ilişkin bölümler ayrıntılanmamış, genel hedefler olarak vurgulanmış. O yüzden onu -en azından bu yazıda- bir yana bırakalım.
CHP’nin seçim bildirgesinde kapsamlı, ayrıntılı bir ekonomik program da var. Üstelik bencileyin ekonomi cahillerinin bile anlayabileceği yalınlıkta yazılmış bir program. O kadar ki ilk okuduğumda “CHP nihayet bir sosyal demokrat parti olmak istediğini hatırlamış” dedim.
Nasıl demeyeyim?
Sosyal demokrasi Marksizmin çocuğu (idi).
İlk sosyal demokrat partiler Batı Avrupa’da kuruldu. Marksist kökenlerine sadık olarak kapitalist üretim biçimine ve kapitalist mülkiyete son vermeyi hedefliyorlardı. Sanayi işçileri tabanına dayanıyorlardı. Sonra köprülerin altından çok sular aktı.
Sosyal demokrat siyasal hareket ikiye bölündü. Marksizme sadık kalan kanat kendini “Komünist” olarak adlandırdı; sosyal demokrasi ise adım adım Marksizmden koptu. En büyük kopuş 1959’da, Alman Sosyal Demokrat Partisi’nin “Bad Godesberg Kongresi”nde yaşandı. Sosyal demokrasi o günden sonra kapitalizmin yol açtığı haksızlıkları, adaletsizlikleri olabildiğince gidermeyi, kapitalizmi mümkün olduğu kadar (bence mümkün değildir ama konumuz da bu değildir) insancıl kılmayı hedefler oldu.
CHP, sosyal demokrat bir parti olma kararını sosyal demokrasinin doğuşundan tastamam 100 yıl sonra verdi. Ancak sanayi işçileri tabanına dayanmıyordu. Kapitalizme kökünden itiraz eden bir geleneğe sahip değildi. Nitekim CHP’deki o dönüşümün siyasal önderi Bülent Ecevit bir süre sonra “sosyal demokrasi” demekten tümüyle vazgeçip “demokratik sol” adında karar kıldı ve demokratik solun içini de “Kalkınmayı köylüden başlatan” tuhaf bir ideolojik çizgi ile doldurmaya denedi.
CHP o çalkantılı günlerden, bunlara ek olarak yasaklanmışlıklardan geçerek bugünlere geldi ama arada sosyal demokrat olduğunu, kendini böyle tanımladığını da adeta unuttu.
7 Haziran seçim kampanyasına kadar.
Şimdi CHP’de belirgin bir silkinme gözleniyor. Ulusalcı denen milliyetçi, hatta yer yer ırkçı unsurlardan ağır ağır arınıyor. Keza marifetleri delege ağalığı, kongre, kurultay hünerbazlığından ibaret kaşarlı siyasetçiler de parti üstünde ve içinde etkilerini yitirmekteler.
İşte seçim bildirgesinin ana eksenini oluşturan ekonomik program bu gelişmelerin üstüne geldi.
Üstelik bu kez söz cambazlığı, sözcük oyunlarından ibaret içi boş bir “vaatler demeti” olarak değil, işinin ehli uzmanlarca, ayrıntılı çalışılmış, iyi hesaplanmış bir program olarak...
AKP’yi panikleten de bu oldu.
AKP’nin yoksullara sadaka, biti kanlandırılacaklara “ihale kıyakları”ndan ibaret ekonomik stratejisinin karşısına CHP, var olan kaynakların daha adil paylaşılmasından ibaret bir program koydu. Bu kadarı bile AKP’yi panikletmeye yetti.
Şu “Kaynak nerede, kaynağı göster” yaygarasına CHP sözcülerinin verdikleri cevapların tümünü izleyebilmiş değilim. Ama sanıyorum “Yok anam, yeni kaynak filan yok. Gerek de yok. Biz var olan kaynakları sizden daha farklı paylaştıracak bir program benimsedik. O kadar” demişlerdir.

***

Kimse günümüzün sosyal demokrat hareketlerinden, partilerinden ve bu bağlamda CHP’den sosyalizme giden kapıyı aralamasını beklemiyor. Zaten onlar da önlerine böyle bir hedef koymuş değiller.
Ancak sosyalist sol, sanki yarın devrim olacakmış gibi hak edilmemiş bir kibirle CHP’deki yönelimleri küçümseme, bunun “AKP’nin yaratmak istediği dünyadan daha iyi bir dünya” anlamına geldiğini gözardı etmeye düşmemek yükümünde.
CHP kapitalizmin sınırları içinde kalarak, “üretim - tüketim - paylaşım” sacayağının sadece paylaşım ayağında bazı düzeltmeler yapıyor. Bu kadarı bile AKP’yi panikletmeye yetiyor.
Eh, bu bile birazcııııık keyiflenmek için yetmez mi?

Hrantkırım


Dün, Hrant Dink cinayetinin kaçıncı olduğunu unuttuğum ve saymaktan da vazgeçtiğim duruşmalarından biri vardı. Davaya bakan İstanbul 5. Ağır Ceza Mahkemesi cinayeti aydınlatmamak, ille de aydınlatılacaksa “Bari bunu yapan ben olmayayım” hesabı ile bir duruşmayı daha geçiştirdi. Cinayetin sorumluluğunu Trabzon varoşlarından, ruhsal dengeleri epey bozuk, bilinçleri tıka basa milliyetçilik mikrobu ile doldurulmuş, işsiz güçsüz, hünersiz beş altı gençle sınırlamakta becerebildiği kadar kararlı olduğunu bir kez daha gösterdi. Yüksek rütbeli polis şeflerini, Trabzon jandarma komutanının marifetlerini aynı dava dosyasında toplama ve örgüt bağının ortaya çıkarılması taleplerini bir kere daha reddetti.
Bir sonraki duruşmayı da 3 Eylül’e erteledi. 3 Eylül’e. Yani 128 gün sonraya...
Öyle ya, kimin ne acelesi var ki?

***

Taaa cinayet gününden beri bu cinayeti örtmek, olmadı zamana yaymak, ama asla çözmemek, çözdürmemek için kolları sıvamışların hesaplayamadıkları bir etken var: Hrant’ın arkadaşları...
Bir avuç -sahiden bir avuçerkek ve kadından söz ediyorum. Tek tek öne çıkmamak için (korktuklarından değil, “Hrant’ı kullanıyorlar” diyebilecek kimi tıynetsizlerin zehirli dillerine yem vermemek için) “Hrant’ın arkadaşları” şemsiyesinin altında bir araya gelmiş bir avuç erkek ve kadından...
O uğursuz 19 Ocak’tan bu yana, tam sekiz yıldır yaz kış, yağmur güneş, toz çamur her duruşmada mahkeme binasının önünde bir araya gelen, kimi zaman sayıları yüzlere ulaşan, ama kimi zaman da sahiden bir avuç kalan kadın ve erkekler sekiz yıldır bıkıp usanmadan tekrarlıyorlar: Hrant için, adalet için... Biz bitti demeden bu dava bitmez... Buradayız ahparik...
Dün de öyleydi. Çağlayan Adalet Sarayı’nın önündeki koca alanda 30 kişiyi aşmayan bir grup bir kez daha “Hrant için adalet için” dedi, aralarından bir sözcü kısa bir açıklama okudu. O açıklamadan seçtiğim şu cümlelere bakın:
“...... Bizler tıpkı Hrant Dink gibi bu topraklarda doğup büyüyen ve burada gömülmek isteyen yurttaşlar olarak niyetimiz kan davası gütmek, yeni yaralar açmak değil. Ama yaşadığımız acıların içten bir şekilde kabul edilmesini, katillerin ortaya çıkarılmasını, cezalandırılmasını istiyoruz...... Bizler Hrant’ın arkadaşları olarak, askerliğini yaparken 2011’de öldürülen Sevag’ın arkadaşları olarak, 1915’te katledilen Ermenilerin arkadaşları olarak adalet nöbeti tutmaya devam edeceğiz ve vicdanı olan herkesi bu nöbeti tutmaya davet edeceğiz...”
Bu cümlelere ekleyecek sözüm yok. “Soykırım” sözcüğünü duyunca kırmızı görmüş boğaya dönenlere, bilinçlerinin derinliklerine kök salmış ırkçı-milliyetçi duygularını 24 Nisan’larda püskürenlere de sözüm yok.
Ama Hrant’ı uğurladığımız o büyük itiraz çığlığında el ele tutuşup İstanbul caddelerinde sel olup akanlara var:
Soykırım ile Hrantkırım arasında dağlar mı var?
İzmir Demokratik Özerklik İstediğinde...


“Soykırım demeli mi, dememeli mi? Denmeyecekse ne demeli” laf yarıştırması ve böylece “Boşverin adını, 1915’te ne oldu” sorusunun bilinçli olarak ıskalanması umarım geçen haftada kaldı ve yeniden başlaması için bir yıl filan geçecek...
Alametlere bakılırsa yeni tartışma konumuz “demokratik özerklik” olacak. Milli hisleri güçlü kimileri için bu cafcaflı terim aslında Türkiye’yi bölüp Güneydoğu’da özerk bir yönetim oluşturmak isteyen Kürt siyasal hareketinin bir perdeleme çabası. Aynı zihniyet kuşku duymaksızın ekliyor: Özerkliğin ardından da bağımsız Kürt devletinin geleceği besbelli...
Herhalde böyle söyleyenlerin bir bildiği vardır. En azından benim beceremeyeceğim derinlikte analiz yapma yetilerine sahiptirler.
Bense dileyen “demokratik özerklik” desin, dileyen “yerel yönetimlerin güçlendirilmesi” demeyi yeğlesin, dileyen “Ankara biraz kenara çekil hele” anlamına gelecek kendi terimini üretsin demekteyim ve demokratik özerklikten ne anladığımı açıklamaya niyetliyim. Demokratik özerklik terimi yerine yukarıda saydığım seçeneklerden herhangi birini de yerleştirebilirsiniz.
Buyrun!

***

Bence demokratik özerkliği tartışmaya Diyarbakır’dan filan başlamayalım.
İzmir’den başlayalım.
Safkan bir Egeliyim. Küçük Menderes’in doğduğu topraklarda, Ödemiş’te doğdum, büyüdüm. Çocukluğum İzmir-Ödemiş arasında mekik dokuyarak geçti.
Ama İzmir’i seçmem böyle duygusal nedenlerden değil. Demokratik özerklik İzmir’e pek yakışır da ondan; demokratik özerklik bayrağını yükseltmek en çok İzmir’e yakışır da ondan.
Bin (kaç bin?) yıllık Asya devlet geleneğine bayrak kaldırmaktan söz ediyorum. Kahhar (= kahredici) ve kerim (= esirgeyici, koruyucu) devlet’e “Artık yeter” demek, pek çok kez Osmanlı İstanbul’una, Cumhuriyet Ankara’sına “dur” demeyi başarmış olan İzmir’e yakışır...
O İzmir, Ankara’ya dönsün ve seslensin:
“Ey Ankara, bundan böyle İzmir’e, hem de büyükkent olmanın sorumluluğuyla sadece İzmir’in içine değil, ilçelerine de yapılacak ve yapılmayacak olanlara ben karar vereyim.
Sonracığıma, İzmir’de tarım, turizm ve sanayi üretiminden, liman ve ihracat gelirlerine kadar, hasılı ekonominin her alanından alınacak vergileri ben toplayayım. Gelirleri İzmir’in ihtiyaçları için kullanayım.
Ey Ankara, dur, hemen korkma. Seni yok sayacak değilim. Çünkü enayi değilim. Vergi gelirlerinden bir bölümünü sana aktaracağım. Ülke güvenliğini sağlamak, ülkenin dış ilişkilerini yürütmek, ülke ekonomisinin makro ölçekte yönetilmesi için gereken kaynağın benim payıma düşenini hiç cimrilik yapmadan sana aktaracağım.
Haaa, unutmadan… Sana aktaracağım ‘devlet payı’nın içinde ülkenin geri kalmış, doğası çorak, üretimi düşük, yoksul bırakılmış bölgeleri için de okkalı bir pay olacak. Öyle ya ben bu ülkenin varsıl bir bölgesinin en varsıl anakentiyim. Öyle içime kapanıp ‘Ötesinden bana ne’ diyecek değilim. Ama bu payı sakın Ankara’da tüketme. İhtiyacı olan bölgelere mutlaka yolla. Seni denetleyeceğim. Gözüm hep üstünde olacak ey Ankara...
Bitmedi... Polis filan da bana bağlı olsun. Bakarsın ‘Bu kentin insanları barışçıldır, keyiflerine düşkündür. Bilmem kaç bin polise, bilmem kaç yüz TOMA aracına, bilmem kaç ton biber gazına filan ihtiyacı yoktur. Onun yerine okulları, hastaneleri, ulaşımı, çevreyi koruyacak önlemleri filan geliştiririm’ derim.
Hem sen masraftan kurtulursun, hem ben polis, jandarma orduları beslemek gibi bir yükün altına girmem. Ne kadar gerekiyorsa o kadar.
Ve bütün bunlara ben karar vereyim.
Kentin kasabanın gereklerini, mesela imar planlarını taaa Ankara’lardan belirlemek gibi bir saçmalığa son verme zamanı geldi de geçiyor bile.
Bunları kendi oylarımla belirleyeceğim görevliler (yöneticiler değil görevliler) eliyle yürüteceğim ve demokratik özerkliğin bu ‘olmazsa olmazı’nda ısrar edeceğim:
Yani geri çağırma hakkı’nda.
Öyle ya adamı ya da kadını seçmişim, ama işini iyi yapamıyor; kentin, kasabanın, köyün, mahallenin, sokağın kadın ve erkeklerinin görüşünü, rızasını almadan kendi kafasına göre işler yapmaya kalkıyor. Öyle dört yıl bekleyecek kadar ahmak mıyım ben? Geri çağırma hakkımı kullanacağım. Beceremeyenler anında gidecek, becerebileceğine inandıklarım, güvendiklerim gelecek.
Ne iyi değil mi?
Ey Ankara, demokratik özerklik denen işte bu.
Gel gönül rızası ile kabul et ve yasal düzenlemeleri gecikmeden yap ki itiş kakış olmadan demokrasiyi göstermelik olmaktan kurtarmakta senin de tuzun olsun...
Yoksa...”

***

Yazının tam da burasına noktayı koydum ve “Bu yazı bana pek aşina geliyor. Acaba neden” sorusuna cevap aradım.
Aaaa... Yahu ben bu yazının hemen hemen aynını yıllar önce T24’te yazmışım.
Ne hoş değil mi?
Afferin bana...
Neyse...
İzmir’in Ankara’ya dönüp söyleyecekleri üç aşağı beş yukarı bu kadar.
İzmir bunu der mi?
Ne bileyim?
Ama dönün yazının başlığına. Ne denmiş: “İzmir demokratik özerklik istediğinde...”
Evet o gün geldiğinde Türkiye’de demokrasi ve özgürlük çiçekleri açacak ve en önemlisi olabildiğince küçülmüş bir devlet ve olabildiğince büyümüş cumhuriyet yurttaşları olacağız...
Haydi İzmir!..
Bizim oraların ağzıyla söyleyeyim:
- Hadi bi gıpraş gari!..
