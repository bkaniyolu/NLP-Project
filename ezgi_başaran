Vatandaş koş! Seçim sonuçlarını denetleyebilecek sistem bulundu

Şeffaf olmayan SEÇSİS'e mahkum değiliz artık, Oy ve Ötesi var, T3 var. Nasıl mı? Buyrun anlatayım...
Geçen yıl bir dizi halinde yazmış, hatta bu mevzuda devletle ‘polemiğe’ girmiştim. Algı yanıltması yaparak ortada olan sorulara cevap vermeden vermiş rolüne soyunan, dolayısıyla polemiği yapan, elbette ki, ben değildim. 

2004’te kullanılmaya başlanan Bilgisayar Destekli Seçmen Kütüğü Sistemi, SEÇSİS’tir. Benim bu sistemdeki açıklara değindiğim yazının başlığı ‘Seçim sonuçlarına güvenilmeyeceğinin somut kanıtı’ idi. SEÇSİS’in yapısı seçim sonuçlarıyla ilgili şaibe yaratacak cinstendi ve şu güne kadar hiç bir devlet kurumu aksini kanıtlayamadı.

Nasıl çalıştığını biliyorsunuz… Sandıklar sayıldıktan sonra tutanaklar ilçe seçim kuruluna gidiyor ve oradaki SEÇSİS ekranına sonuçlar giriliyor. İşte biz o tutanakların sandık başlarından ayrıldığı andan sonuçlar açıklanana kadar olan bölümde neler olduğunu bilmiyoruz. Karanlık bir devre…

Sayısız defa yazdığım gibi SEÇSİS’in denetlenmesine imkan verecek bir yapısı yok. Daha doğrusu SEÇSİS’in UYSM sertifikasyonu olmadığı için (daha detaylı anlamak isteyen ilgili yazılarımı okuyabilir) ekranın öte yanındaki kişiler sonuçlarda oynama yaparsa anlamak mümkün olmayabilir.

Yani ‘demokrasimizin direği’ böyle oynak bir zemine dikilmiş vaziyette.

**

Seçim güvenliği alanında binlerce gönüllüyü sandık görevlisi olmak yönünde eğiten ve örgütleyen Oy ve Ötesi bu açığın da ivedilikle çözülmesi gerektiğine kani oldu geçen yıl. Ve size iyi haber, çözdü.

T3 adlı bir yazılım sayesinde…

Oy ve Ötesi’nin kurucularından Sercan Çelebi ile konuşup anlatmasını istedim: ‘Senin de bir çok defa yazdığın gibi seçim günü sistemden koptuğumuz bir bölüm vardı. Tutanaklar teslim edildikten sonra neler olduğunu göremiyoruz. Bunun için ne yapabiliriz diye konuştuk ve sonuçta ihtiyacımızın SEÇSİS’e alternatif bir bilgisayar programı olduğuna karar verdik. Gönüllülerimizden Sina yazdı programı. Adı T3… Şöyle işleyecek: Oy ve Ötesi gönüllüleri sandık sayımı bittikten sonra elde ettiği imzalı tutanağı scan edecek ve sisteme girecek. Bu tutanaklardaki sonuçları T3’e gireceğiz. Birbirinden bağımsız ve habersiz en az üç kişinin aynı sonucu girmesi gerekiyor ki T3 bunu onaylasın. Dolayısıyla biz de kendi içimizde olabilecek dalgınlıkları, manipülasyonları ve yanlışları önlemiş olacağız.’

 

Peki dedim, birinci ve ikinci partinin arasındaki oy farkının yüzde 0 ila 3 arasında değiştiği, en ufak bir oy farkının meclise milletvekili sayısı olarak yansıyacağı kritik il ve ilçeler var, oralarda ne yapacaksınız?

‘Zaten tüm sistemi buna göre kurduk. 45 il 162 ilçede toplam 106 bin sandıkta 120 bin görevlimiz, 12 bin okul sorumlumuz olacak. Ofislerimizi büyük scanner’ların yakın olduğu yerlerde konumlandırdık. Görevlilerimiz imzalı tutanakları alıp makinelerin başına koşacak, tutanakların imajlarını çıkaracak ve bizlere gönderecek. 30-40 bin tutanak biriktikten sonra seçim gecesi herkese T3 çağrısı yapacağız. ‘İşte bunlar tutanaklar haydi birlikte T3’e rakamları girelim’ diyeceğiz. SEÇSİS’le eş zamanlı olarak gerçek rakamları gireceğiz ve SEÇSİS’teki sonuçların doğruluğunu test edebileceğiz. T3 ile seçim sonucunu 12 saat içinde net olarak bildireceğimizi düşünüyoruz. Bunu Cumhurbaşkanlığı seçiminde denedik, işledik. Kağıthane’de 1600 oyun farklı girildiğini gördük. CHP bizim tutanaklarımızla dava açtı. Türkiye tarihinde kabul edilmiş ilk seçim yolsuzluğu davasıdır. Sonuç 1600 oyla değişmiyordu ama dediğin gibi değişebileceği yerler var.’

**

Biliyorsunuz seçim günü ve gecesi ‘fantastik olaylar’ yaşanabiliyor. Kediler trafolara giriyor, elektrikler kesiliyor, ilçe seçim kurullarının kapısı saatlerce bir partinin görevlileri tarafından kilitlenebiliyor. Bunlar oluyor ve seçimle ilgili kafalarda ciddi soru işaretleri yaratıyor. E doğal olarak…

Şaibe kötü şeydir. Asgari seviyeye indirmek Oy ve Ötesi ile mümkün. Şikayet etmek yerine gönüllü olarak sandıkların ve bilgisayarların başına geçelim. Bu devirde hiç bir şeyi devletin tekeline bırakmama imkanı var. Mutlaka kullanalım. Haydi… oyveotesi.org

Kürt sorunu için yaptıklarının listesini görelim Sebastian
Öcalan'la görüşmeyi ilk kez akla getirip harekete geçen de ilk siz değilsiniz. Askerler 1990'ların başından itibaren bunu yaptı. Özal yaptı, Ecevit denedi.

Kürt sorununu çözmek nedir… Kürtlerin hapisteki lideriyle istihbarat örgütünü görüştürmek mi?

Değildir.

Barışı getirmek nedir… Sadece ellerin tetikten çekilmesi mi?

Değildir.

Öyleyse, iktidar partisinden birileri, hemen şimdi, çıkıp bizlere son 2-3 yıldır süren ‘çözümün’ne olduğunu, bu en hayati meseleyi çözmek için tam olarak hangi adımların atıldığını anlatsın.

Desin ki, biz şunları şunları yaptık. Haydi bir liste olarak sıralasın. Bakalım neleri sıralayabilecekler adım diye.

TRT Şeş’i açtınız, Mem-u Zin’i bastınız, Kur’an’ı da Kürtçe bastınız, Kürtçe kurs açılmasına imkan tanıdınız.

**

Başka? Allahaşkına başka?

Başkası şu… Bu kanalı açar, bu kitapları basarken aynı zamanda Kürt siyasi hareketine mensup yüzlerce kişiyi, siyaset akademilerinde ders veren sosyal ve siyaset bilimci profesörleri KCK davasıyla hapse attınız. HDP’nin (o zamanki adıyla BDP) ilçelerdeki teşkilatlarında günlük işleri yürütecek adamı kalmadı, öyle bir hapse attınız.

Anayasadaki vatandaşlık kanunu Türkiye’deki tüm halklara eşit mesafede olacak biçimde değiştirildi mi? Yok.

Herkesi bir anda örgüt üyesi, örgüt üyesi olmasa da örgüt adına propaganda yapan tutuklu sanık vaziyetine dönüştüren ceza kanunu düzeltildi mi? Yok. Hatta yeni güvenlik yasasıyla daha da ileri gittiniz, ses çıkaranı zırt parmaklıklar ardına koyabilecek, polisi her adımımızın zabıtasına dönüştüren adımları attınız.

Anadilde eğitim ya da anadilde savunma mümkün mü şu gün ve saatte Türkiye’de? Yok. Devletin ‘bilinmeyen bir dille’ mücadelesi hala sürüyor.

Yerel yönetimler güçlendirildi mi? O konuya giremedik bile. Biz “Ademi merkeziyet sistemdeki tıkanıkları büyük ölçüde açar, İstanbul veya Diyarbakır’ın her konusu niye Ankara’dan icazet alsın” dedikçe, merkeziyetin merkeziyetine sürüklendiniz, başkanlık başkanlık diye tutturdunuz.

Dağdakilerin ovaya siyasete geçmesine imkan verecek bir eve dönüş yasası yaptınız mı? Yok.

İyi de, güzel kardeşim, siz çözdük çözdük, bitti bitti derken, neyi çözdünüz, neyi bitirdiniz.

**

Bugün itibariyle parmakların tetikten çekilmesine barış değil, ateşkes denir. PKK onlarca defa ateşkes ilan etti ve bekledi. Maalesef uzun süreli olmadı.

Öcalan’la görüşmeyi ilk kez akla getirip harekete geçen de ilk siz değilsiniz. Askerler 1990’ların başından itibaren bunu yaptı. Özal haberleşti, hatta sonuca çok da yaklaştı. Demirel ‘Kürt realitesini tanıdı.’ Ecevit görüşmeleri ilerletmeyi denedi.

MİT, özellikle eski müsteşar Emre Taner, yaptı. Sadece Öcalan ile değil Kandil’le de iletişimdeydi. Uluslararası bir arabulucu ülke (Norveç) bile dahil edildi, IRA sorununda olduğu gibi.
Öyleyse siz farklı ne yaptınız ‘çözüm süreci’ dediğiniz bu süreçte?

‘Tabular’ bir miktar kalktıysa, devletin Öcalan ile görüşmesi alenileşmesi kıyamet koparmıyorsa, -kusura bakma ama- bu sizin başarınız değil Türkiye halkının sağduyusunun ve Kürt hareketinin uğraşlarının sonucudur.

“Bakın artık her şeyi konuşabiliyoruz, eskiden öyle miydi yahu” diye bir devlet övünmesi olamaz. Bu gayri ciddiyettir. Lagalugadır. Geçiniz. (Üstelik katiyen ‘herşeyi’ konuşamıyoruz.)

Halka tesir etme ve hitabet yeteneği zirvede olan güçlü lider sahibi bir iktidar olarak sizin farkınız şu olacaktı:

Türkiye içindeki PKK’lilerin çekilmesi başladıktan ve bu basına yansıdıktan hemen sonra mecliste gerekli komisyonları kuracak, Meclis'i bu işe dahil edecek, hızlıca müzakereleri sonlandıracak, yasaları çıkartacak ve sonra haklı olarak silahsızlanma talep edecektiniz.

İki yıl kadar önce röportaj yaptığım örgüt liderlerinden biri şöyle demişti: Biz niye silaha sarıldık? Türk ordusunu yenmek, devleti yıkmak için değil. Kendi varlığımızı, haklarımızı savunmak için silaha sarıldık. Haklarımız verilse silahı ne yapalım, niye ihtiyaç duyalım?

İstekler belliydi, Türkiye’nin esneyebileceği sınırlar belliydi, yeniden keşfedilecek bir şey yoktu. Yıllar yıllardır bunların üstünden geçildi.

Tek eksik toplumun ruhu ve güçlü bir iktidar idi.

E sizde vardı? Bunların ikisi de.

Pekala yapabilirdiniz. Hatta çoktan yapmıştınız, yapma niyetiniz vardı ise.

**

Noldu şimdi?

Zaten devletle ilgili feci bir güven problemi yaşayan Kürt siyasi hareketini ve PKK’yi biz silahsızlanma kongresinden vazgeçtik noktasına geri döndürdünüz.

İşte şimdi alın bunu listenize yazın.

Ne kadar büyük bir kayıp. Anlayamazsınız!

Tedavi edilen Ezidiler, iki balet ve Radikal okurları
Nada'nın küçük delik kalbi tamir edildi. İşte bu bizim için dünyayı tamir etmek gibi. Bir gazete için daha büyük bir ferahlık, daha büyük bir başarı olamaz.

Radikal muhabiri İdris Emen geçtiğimiz hafta Diyarbakır’daki Fidanlık Kampı’nı ziyaret etti ve hepimize orada yaşayan –sadece Türkiye’nin değil tüm dünyanın unuttuğu- Ezidilerin yaşamlarından kesitler sundu. Türk basınında ilk kez Fidanlık Kampı’nda neler olup bittiğini görüyorduk.

Ezidiler, evet kampta kendilerini güvende hissediyorlar, bir nevi ghetto fanusunda yaşamaya alışmışlardı ama çok ciddi sağlık sorunlarıyla cebelleşiyorlardı. Üstelik 3800 kişinin kaldığı bu kamp AFAD’a bağlı olmadığı için hastanelerde tedavi olamıyordu. Oldular diyelim, 30 bin liralık bir fatura önlerine konuyordu. IŞİD’in saldırısı nedeniyle Şengal’den kaçık gelen bu Ezidiler’e, sanki hayat en fena faturayı düzenlememiş gibi bir de tedavi masrafları… Olacak iş mi…

İdris Emen, karnında sıvı birikmiş çocuklardan cam hastası kadınlara, savaşın en savunmasızlarının çektiği acıları bu kamptan gözler önüne serdi. Bir dizi halinde. Müthiş fotoğraflar ve video röportajlarla… Dizinin ilk gününden itibaren telefonlarımız susmadı. Almanya’dan, İsviçre’den, Ankara’dan, İstanbul’dan okurlar arayıp haberimize konu olan küçüklerin ameliyat masraflarını karşılaşayacaklarını söylüyordu. Dizi ilerledikçe yardım telefonları da arttı. İdris tüm bu iyi yürekli Radikal okurlarını doğru yerlere yönlendirdi.

Radikal'in haberinden sonra Ezidiler'e sağlık yardımı için kampanya başladı.

**

Ardından bir iyi haber daha geldi: Sağlık Bakanlığı’na bağlı Türkiye Kamu Hastaneleri Kurumu Diyarbakır İli Kamu Hastaneler Birliği Genel Sekreterliği 9 Nisan’da Diyarbakır Büyükşehir Belediyesi’ne bir yazı yolladı. Yazıda Fidanlık Kampı’nda kalan Ezidilerin sığınmacılara sağlanan her türlü sağlık hizmetlerinden yararlanabileceklerini belirtti.

Sonuç itibariyle bugüne kadar 160 kamp sakini tedavi oldu. Onlar arasından kemik ve kalp hastalığı olanların da dahil olduğu 10 kişi ameliyat edildi. Ameliyat olanlardan biri 3 yaşındaki Down Sendromlu hastalar içerisinde Down sendromu Nada Haci de vardı. Nada’nın küçük delik kalbi tamir edildi. İşte bu bizim için dünyayı tamir etmek gibi.

**

Bir güzel haber de iki genç yetenekten aldık. Basının pek ilgisini çekmemişti ama Radikal editörü Bahar Çuhadar onları bizlerle tanıştırdı. İstanbul Üniversitesi Devlet Konservatuvarı öğrencileri 16 yaşındaki Ekim Deniz Akaslan ve 17’sindeki Yılmaz Berkay Günay’ın ismini geçen ay, dünyanın en prestijli bale yarışması olan Youth America Grand Prix’de yüzlerce balet arasından finale kalmış olduklarını bize anlattı. Yine bir çok okurdan bu iki sanatçının tanıtılması, prova yapmaları için alan ve burs teklifleri geldi.

Şimdi söyleyebiliriz ki, gerek kalmadı: Bu müthiş yetenekli gençler haftasonu aynı yarışmanın final aşaması için New York’taydı. İki genç de sergiledikleri performanslarla jürinin takdirini kazanarak uluslararası arenadaki önemli bale okullarından burs teklifleri aldı. Deniz, Zürih Bale Akademisi, Münih Bale Akademisi, Kanada Ulusal Bale Okulu, Houston Bale Okulu ve Bolşoy Bale’den burs teklifi aldı. Berkay’a ise Bolşoy Bale ve Münih Bale’den burs teklifi geldi. Bizim için onların iyi haberlerini vermek, aileden birinin başarısına kadeh kaldırmak gibi şimdi.

16 yaşındaki Ekim Deniz Akaslan ve 17’sindeki Yılmaz Berkay Günay.

**

Bir gazete için daha büyük bir ferahlık olamaz. Gazeteciler için daha büyük bir başarı ve mutluluk durağı yoktur, olamaz.

Her gazeteciye nasip olmayan bu başarıyı ve mutluluğu Radikal’in editörleri, muhabirleri Ömer Erbil, İsmail Saymaz ve İdris Emen hiç de nadir olmayan bir periyotta yaşarlar. Bunda elbette bu yazıişlerinin emeği vardır çok. Ama bir yandan da okurlarımızın haberlerimize dahil olması, haberlerimizi yaygınlaştırması değiştirme gücümüze güç katar. Göz ardı edilemeyecek bir güçtür bu. O bakımdan teşekkürü borç biliriz. Radikal’i beyinlerinden alıp kalplerine taşıyabilen herkese…
'Başkan'a en mühim dezavantajı anlatmak görevimdir

Herkes hukuk, kuvvetler ayrılığı gibi 'lüzumsuz' şeylerden bahsetti. Halbuki 'Başkanlık sisteminin' çok fena bir dezavantajı var. Vakit çok geç olmadan bunu açıklamalıyım.

Cumhurbaşkanı, fark etmişsinizdir, başkan olmak istiyor.

Bunu o kadar çok istiyor ki, anlaşılan, artık ‘yaratıcı imgeleme’ adlı spritiüel yöntemi uygulamaya geçmiş.

Sadece kendisi değil yakın çevresi de geçmiş.

(Yaratıcı imgeleme : Hayatta en çok istediğin şeyi hedef olarak belirle ve o şeyin olduğunu hayalinde canlandır, canlandır, canlandır. Gerçekmiş gibi davran. Filan.)

Bunun en taze örneği şurada:

Haftasonu eşiyle birlikte Filinta dizisinin setini ziyaret etti Cumhurbaşkanı.

Dizide rol alan Alman oyuncu Wilma Elles birkaç ay sonra Türkiye vatandaşlığına başvuracağını söyledi. Erdoğan “Hallederiz” dedi.

Sonra Elles hamile olduğunu, iki bebek beklediğini belirtti.

Bu kez devreye eşi Emine Erdoğan devreye giriyor: “Wilma, Başkan 3 çocuk istiyor.”

Beyefendi’den Reis’e, Reis’ten sonuçta asıl meseleye gelindi: Başkan!

Demek ki, Cumhurbaşkanı Türkiye ile zımni bir anlaşma yaptığını ve Başkan olduğunu düşünüyor.

Yakınları da öyle…

Yaygın yaratıcı imgeleme!

**

Nelerden dönülüyor, nelere çare bulunuyor bu devirde… Yaygın da olsa yaratıcı imgeleme döngüsünden de dönülür. Tedavi mümkün, endişeye mahal yok.

O bakımdan, yol yakınken, naçizane mini minnacık bir uyarıda bulunmak isterim.

Bir vatandaş olarak görevimdir.

Çünkü bugüne dek, başkanlık sözkonusu olduğunda herkes ‘Türkiye’nin gerçeklerinden’, hukuktan, kuvvetler ayrılığından, denetim mekanizmalarından, yamalı bohça bir sistemin zararlarından bahsedildi.

Oysa ki bunlar Erdoğan’da ve onu seven kimselerde karşılığı olmayan ‘lüzumsuz’ şeylerdi.

Asıl mesele bu ülkedeki ‘Başkan’ enflasyonu. Vallahi öyle.

Bunu hiç kimse Erdoğan çiftine anlatmıyor, belki de anlatamıyor. Ne acı.

Esenboğa Havaalanı’na gidin, “Başkan” diye bağırın. En az 38 kişi dönüp “Buyur canım” diyecektir.

Mahalle bakkalına “Başkan, günlük süt var mı” deyin, “Buyur canım” diye size şişeyi uzatacaktır.

Tophane’de bayır aşağı inerken “Günaydın Başkan” deyin, en az 38 esnaf kapısına çıkıp “Günaydın canım” diye selam verecektir.

Bizim parka gidip ‘İşler nasıl Başkan’ deyin, kedilerin yemek ve suyundan ‘sorumlu’ amca dönüp “İdare ediyoruz canım” yanıtını verecektir..

**

Kıraathane’de semaverin önünde duran da ‘Başkan’dır, futbol kulübünün çeşitli kademelerinde faaliyet gösterenler de…

Teşkilatların da ‘Başkanı’ vardır, örgütlerin de…

Neyzenler derneğinin de ‘Başkanı’ vardır, ilkokul sınıfının da…

Bürokratlar da ‘Başkan’ olur, Beşiktaş-Sarıyer hattındaki minibüslerin şoförleri de…

Herkes kendi küçük dünyasında, kendi iktidar alanında ‘başkandır’ anlayacağınız.

Şimdi yani… Sayın Erdoğan bu çokluğun içine niye dahil olmak istiyor?

Nerede çokluk, orada tokluk.

Diyeceğim: Başkan boldur bizim memlekette. Başkan olmak kolaydır.

Eğer bu ülkeyi kendi küçük dünyana sığdırmak değilse gayen… Eğer bu ülkeyi kendi küçük iktidar alanın yapmak değilse hayalin…

Asıl mühim olan, reis-i cumhur olmaktır. 

Amma velakin, gayeler, hayaller, yaratıcı imgelemeler iyi niyet ve mantığın sınırlarını aşmış gidiyor.

AKP'liler basının kalitesinden memnunmuş!
Aynı ülkede yaşayıp, aynı gazetelerle, aynı haber veriş biçimleriyle karşılaşıp da bu kadar farklı düşünmek ülkede kutuplaşmayı güzel özetler.

Çok emek harcanmış bir çalışmanın sonuçları açıklandı dün. Koç Üniversitesi’nden Prof. Ali Çarkoğlu, Sabancı Üniversitesi’nden Prof. Ersin Kalaycıoğlu ve Ohio Devlet Üniversitesi’nden Prof. Erik C. Nisbet’in ortak çalışması… Türkiye’de siyaset, medya ve internet özgürlüğünü araştırmaktı amaç.

Toplam 51 ilde 2356 kişiyle yüzyüze, TÜİK’ten alınan bilgilerle hanelerde yapıldı. 20 Aralık’ta başladı 2 Şubat 2015’te bitti sahadaki bölümü.

Çalışmanın bana göre en çarpıcı olan bölümlerini sizlerle paylaşacağım…

**

Kişilere öncelikle şu soru soruldu: Size göre Türkiye’nin en önemli sorunu nedir? Bu açık uçlu bir soruydu. Yani katılımcıların karşılarına herhangi bir seçenek çıkarılmıyordu. Türkiye’nin sorunu olarak akıllarına gelen ilk iki noktayı söylemeleri isteniyordu. Öncelikle acı gerçeği paylaşayım… 2356 kişiden – ki kadın erkek oranı yarı yarıya- hiç biri hayati, daha doğrusu en önemli iki sorundan biri olarak kadına şiddeti, kadın erkek eşitsizliğini aklına getirip dile getirmemişti.

Bunu doğal bulanlar olabilir. Yani, ‘en önemli sorunların sıralamasını isteseydi anketör, bu kişilerden bazıları kadın meselesini aklına getirebilirdi ama en önemli iki sorun deyince akla gelmemesi normalidir’ diye bir mantık kurulabilir.

Ben kuramam, kurana da anlatmak isterim: Kadın sorunu bir insan hakları sorunudur ve insan hakları sorunları bir ülke için en birinci sorun sayılmalıdır. Kadın erkek eşitsizliğinin, iktisatla, sosyal hayatla, Kürt sorunuyla, işsizlikle, yoksullukla tali değil doğrudan ilintisi vardır. Ama böyle görülmüyor. Şaşırtıcı olmasa da son derece üzücü. Benim açımdan tabii.

Peki katılımcılar bu soruya ne cevap verdiler?

Yüzde 33’e göre en büyük sorun işsizlik. Yüzde 10’a göre yoksulluk, yüzde 10’a göre terör ve ulusal güvenlik, yüzde 8’e göre ekonomik istikrarsızlık, yüzde 6.4’e göre Kürt sorunu ve barış süreci, yüzde 3.2’ye göre IŞİD, dış politika ve Suriye…

Prof. Çarkoğlu hiçbir dönemde “işsizlik” diyenlerin sayısının yüzde 33’lere vardığını daha önce görmediğini söyledi. “Eskiden işsizlik ve enflasyon diyenler yine çoğunluktaydı ama bu kadar değildi, şimdi enflasyon diyen yok ama işsizliği en ciddi sorun olarak görenlerin oranı artmış durumda” diyor.

Basit aritmetik işlemle iktisadi sorunların halkımızın yüzde 52-53 için her şeyden önemli olduğu sonucunu çıkarabiliriz.

Aynı sorunun bir de “Sizce dünyanın en önemli sorunu nedir” versiyonu var. Orada aynı kişiler en büyük sorun olarak (yüzde 28) IŞİD ve Suriye’yi görüyor. Çok ilginç sahiden… IŞİD dünyanın en önemli sorunu ama Türkiye’nin değil! Sanki Suriye başka bir ülkenin komşusu. Sanki IŞİD başka bir ülkenin sınırlarında dolaşıyor. Sanki milyona yakın Suriyeli mülteci başka ülkenin sokaklarında dolaşıyor.

‘İnsan gerçekten hayret ediyor.’

Prof. Çarkoğlu bunu ‘Türkiye’nin zihin dünyasının parokiyal ve içe kapalı’ olmasına bağlıyor.

**

İnternet  ve basın özgülüğü ile ilgili ilgimi çeken sonuçlar ise şöyle:

Türkiye’deki haber organlarının kalitesinden AKP’lilerin yüzde 37.4’ü memnun. Yüzde 32.4’ü ne memnunum ne değilim diyor.

Hal AKP cephesinde böyleyken ‘AKP dışındaki partilere oy verenlerin (çalışmada aynen böyle ifade ediliyor)’  yüzde 36.4’ü memnun değilim, yüzde 27’si hiç memnun değilim diyor.

İşe bakın…

Hatta biraz daha bakın…

“Türkiye’de haber medyası özgür müdür yoksa sansürlenmekte midir” sorusuna AKP’lilerin yüzde 23.4’ü çok özgür, yüzde 25’i biraz sansürlü diye cevap vermiş. Yüzde 9.4’üne göre ise ‘çok sansürlü’ imiş basın.

Aynı soruya CHP’liler yüzde 45.8 oranında ‘çok sansürlü’, HDP’lilerin yüzde 36.4’ü ‘çok sansürlü’ şeklinde yanıt vermiş.

Sanırsınız ki AKP’liler bir İskandinav ülkesinin gazetelerini okuyor, CHP’liler ve HDP’liler Türkiye’de mahsur kalmış.

Aynı ülkede yaşayıp, aynı gazetelerle, aynı haber veriş biçimleriyle karşılaşıp da bu kadar farklı düşünmek ülkede kutuplaşmayı güzel özetler.

Bir de AKP’nin tabanındaki algıyı çok başarılı biçimde yönettiğini.
"Festivalde terör filmi" öyle mi!
Yeni bir Türkiye kurmak böyle yapılır. Kültür ile. Sanat ile. Zihin açarak. İlham vererek. Cesaretlendirerek.

İstanbul Film Festivali’nin programına göre 12 Nisan öğle vakti Atlas Sineması’nda bir belgesel gösterilecekti. Ertuğrul Mavioğlu ve Çayan Demirel’in çektiği Bakur, PKK’lıların hayatından kesitler sunan bir belgesel.

Bir anda Kültür Bakanlığı’ndan ‘tescil belgesi’ yok, gösteremezsiniz’ diyen bir email aldı festival yönetimi. Tescil belgesi olmayan ve gösterilen/gösterilmiş olan diğer filmlere değil de, ‘nedense’ bu belgesele takılmıştı Bakanlık.

Hepimiz bunun ne manaya geldiğini biliriz. Dünyanın her yerinde olduğu gibi burada da adına sansür denir. Ulusal yarışmada filmleri gösterilen tüm yönetmenler bir açıklama yayınlayarak tepki gösterdi. Filmlerini çektiler. Uluslararası yarışmanın jürisi çekildiğini açıkladı. Biz de Radikal olarak, yıllardır düzenlediğimiz ve sponsoru olduğumuz halk oylamasını yapmayacağımızı söyledik.

Ortak tepki bakanlığın ‘eksik belge’ bahanesiyle örtmeye çalıştığı sansür harekatına idi.

Zaten festivalin düzenleyicisi İstanbul Kültür Sanat Vakfı (İKSV) de yarışmayı ve kapanış törenini iptal etti sonrasında.

**

Fakat bu meselenin etrafında kopan nümayiş ve Star gazetesinin dünkü manşeti fırsattan istifade hedefin genişleyip İKSV’yi de içine aldığını gösterdi.

Gazete, “Festival’de terör filmi” başlığıyla okuyucularını ‘bilgilendiriyor’, “Açıkça terörün övüldüğü belgeselin, ‘izne bile gerek duyulmadan’ 34. İstanbul Film Festivali’nde gösterilmeye çalışılması yeni bir kara propagandayı beraberinde getirdi” diyordu.

İktidar partisinin bir basın toplantısıyla sahiplendiği müzakerelerde devletin lideriyle görüştüğü, istihbarat örgütünün daimi bir iletişim halinde olduğu bir örgütten söz ediyoruz. Bu örgütü anlatan belgeseli göstermek isteyince ‘kara propaganda’ oluyor, devlet bu örgütle görüşünce çözüm süreci…

Bu memleketin tüm siyaset pratiği ve ilkesel hafızası ‘üstü kaval altı şeşhane’ ya da ‘bu ne perhiz, bu ne lahana turşusu’ özlü deyişleriyle açıklanabilir. Eksiği fazlası yok, yeminle.

**

Ulaşamadıkları tüm ciğerlere ‘darbeci’, ‘statükocu’, ‘marjinal’, ‘terörist’ yahut ‘eski Türkiye kalıntısı’ diyen kediler var ya…

Hani trafo mesailerinden arta kalan zamanda Yeni Türkiye’yi kuracak olan kediler…

İşte şimdi Vakıf’a (İKSV) tırnak gösteriyorlar.

Çünkü Vakıf, tam da o ulaşılamayan, bir türlü erişilemeyen ‘fikir ve hayat dünyasının’ temsilcisidir.

1970’lerin başından beri düzenlediği film, müzik ve caz festivalleriyle, bienallerle her birimizi dünyayla tanıştırmıştır. Dünyanın bir küçük kibrit kutusundan ibaret olmadığını göstermiştir, kulağımıza fısıldamıştır. Sarsmıştır, ağlatmıştır, güldürmüştür, coşturmuştur, huzur vermiştir, sarhoş etmiştir.

**

80 darbesinden kısa süre sonra Zubin Mehta yönetimindeki New York Filarmoni’yi İstanbul’da dinleyip postallardan üstümüze sıçramış çamurdan birkaç saatliğine nefes alabildiysek…

Çağdaş sanat nedir, Bienal nasıl bi şeydir, uluslararası sanatçılar ne diyor öğrenebildiysek…

Bugün artık dünyanın en saygın çağdaş sanat platformu olan Venedik Bienali’nde Türkiye’nin kalıcı bir pavyonu var ise…

Bob Dylan’ı, Leonard Cohen’i, Lou Reed’i, Nick Cave’i, PJ Harvey’i, Miles Davis’i sahnede dünya gözüyle görebildiysek…

Barış için uğraşları nedeniyle hem İsrail hem Filistin pasaportuna sahip ilk kişi olan besteci Daniel Barenboim’un kurduğu Doğu Batı Divanı Orkestrası’yla karşılaşabildiysek, onların yanında Edward Said’e selam verebildiysek…

Pina Bausch’un bir hayal kadar güzel olan muhteşem çağdaş dans gösterisini izleyebildiysek…

Roger Waters’ın The Dark Side of The Moon’u baştan sona çaldığı o birkaç saate tanıklık edebildiysek…

Bu Vakıf sayesindedir.

Yeni bir Türkiye kurmak böyle yapılır. Kültür ile. Sanat ile. Zihin açarak. İlham vererek. Cesaretlendirerek.

Kapatarak, korkutarak, hapse tıkarak, yasaklayarak, hedef göstererek, linç ederek, yaftalayarak değil.

**

Türkiye ile ilgili gurur duyduğun birkaç unsuru say deseler… İstanbul Kültür Sanat Vakfı’nı söylerim ilk nefeste.

Çünkü Vakfın festival programlarıyla, filmleriyle, konserleriyle büyümüş gençler geniş görüşlü, farklı düşünebilen, kalbi cömert, ruhu temiz insanlar olmuştur.

Dindarı, kindarı bırakın da siz bunu yapabildiğinizi düşünüyor musunuz mesela, ey devlet…

Bakın size son bir hikaye…

Yıl 1988. Vakfın yedincisini düzenlediği İstanbul Sinema Günleri’ndeki (o vakitler festival denmiyordu) 5 film, Kültür Bakanlığı tarafından sakıncalı bulunarak yasaklanmıştı. Elia Kazan jüri başkanıydı… Sansürün hiçbir türünü kabul etmeyeceklerini açıkladı ve Beyoğlu’ndan Taksim’e kadar peşine sinemacıları katarak yürüdü. Mücadelesi sonuç vermişti. Dönemin Kültür Bakanı Tınaz Titiz’in girişimiyle yeni Sansür Yönetmeliği’ne fuar, film senliği ve festivallerde gösterilen yabancı filmlere sansür uygulanmayacağı yönünde bir madde eklendi.

İşte bu ‘eski Türkiye’ taze bitti, yenisini verelim diyorlar.

Onu da almayayım, Vakfı’mı da vermeyeyim. Bu kadar. İyi günler.
'Alkışlıyoruz' kampanyasının önü arkası budur!
Hedef gösterme, mağduru oynama ve öcü gösterme taktiklerine alıştıkları için, siyasetin anlamını bilmiyorlar bunlar. Kitabın, filmin, sanatın, şakanın ne olduğunu bilmedikleri gibi.

Olay oldu. Birkaç kişi dışında kimse beğenmedi.

CHP seçmeni olan veya olma potansiyeli olanlar beğenmedi.

“Bu ne biçim seçim kampanyası, protesto üzerine seçim mi kurulur, ne vaat ediyor bize CHP” dediler.

AK Parti’nin, okumayı sevmekten öteye geçerek, manşetinden köşe yazılarına kadar tasarladığı gazetelerde ise orantısız bir endişe gark oldu.

Yıllarını partilere, iyi zeytinyağı, pembe domates, Ege mezeleri ve en iyi Mojito’ya vermiş bir beyefendi işi ‘provokasyon’a kadar vardırdı mesela.

Dedi ki… CHP’nin alkışlıyoruz kampanyası çok kötü. Ama daha da kötüsü provokasyon kokuyor.

O kadar kötüyse, halkta karşılığını bulmaz, etkisiz kalır. Oradan da provokasyon filan çıkmaz. Ayrıca “eğilmiş Türk bayrağını memleketin dört yanından koşarak dikeltenleri” konu edinmek vatandaşı kışkırtmadıysa, üç beş alkıştan da bir şey çıkmaz. Sakin olun. (Keep calm, carry on filan.)

Fakat sakin olunamıyor. Vergilerimizle ayakta tuttuğumuz devlet kanalı TRT, hükümete amade olduğunu bir kez daha kanıtlamak istercesine CHP’nin reklamını yayınlamayacağını bildirdi.

**

Sebep: İktidar partisi hedef alınıyor!

Ya ne hedef alınacaktı? Reklamını yaparken nedamet getireni gördünüz mü? Uyduya bağlanıp saçmalıklar kanalından yayın yapmayalım lütfen.

Bir vatandaş (kendisinin AK Parti ve Diriliş Gazetesi’nde çalıştığını öğrendik sonradan), bu reklamın sokak eylemlerine dönüşeceğini iddia ederek savcılığa suç duyurusu yaptı.

Filmlerden, köşe yazılarından, romanlardan nem kapan örgütlü vatandaşlar vardı. 301’i kullanırlardı. Sonra dindar nem kapıcılar türedi. Daima birilerinin dinlerine hakaret ettiği fikrine kapılıp soluğu mahkemede alıyorlardı. Yine yazarlar, karikatüristler, avukatlar hedefteydi.

Nem kapma eylemi genişleye genişleye siyasi parti reklamına kadar vardı.

Hedef gösterme, mağduru oynama ve öcü gösterme taktiklerine alıştıkları için, siyasetin anlamını bilmiyorlar bunlar. Kitabın, filmin, sanatın, şakanın ne olduğunu bilmedikleri gibi.

**

Açıkçası tüm bunlar nedeniyle pek de hoşuma gitmeyen bu reklamın ‘iyi’ olduğuna kanaat getirdim: Reklam, sonuç itibariyle, amacına uygundur. CHP’ye dikkati çekti, CHP’ye, söyleyecek sözü varsa (bu bende hep bir soru işareti olarak kalıyor, affedersiniz) alan açtı ve rakipleri feci şekilde rahatsız etti.

Demek ki, evet, iyi ve amacına uygun.

Peki, başta yöneltilen ve bence makul olan eleştiriye ne demek lazım?

“Protesto üzerine seçim kampanyası mı olur?”

Öğrendiğim kadarıyla reklamın mimarı Ali Taran, herkesi ekarte ederek Genel Başkan Kemal Kılıçdaroğlu’na doğrudan ulaşmış. Ve birebir görüşmede ona bu reklamın iyi bir başlangıç olacağını anlatmış.

Demiş ki… Şu anda kimse CHP’nin ne dediğini duyacak halde değil memleket. Önce kulakları bizim tarafa çekmeliyiz. Sonra siz projelerinizi anlatırsınız.

Kemal Kılıçdaroğlu’nun kafası da bu mantığa yatmış olacak ki, inisiyatif alıp olur vermiş.

Tabii böylelikle CHP’nin tüm seçim kampanyasına da ‘imzasını’ atmayı başarmış. Ali Taran’dan söz ediyorum. İşte bu benim nezdimde çok da makbul bir durum değil ama bunun pek bir önemi yok.

Beni bir gazeteci ve vatandaş olarak ilgilendiren CHP’nin sahiden de söyleyecek başka sözünün olup olmadığı… Bu alkışın ardından ne gelecek?

20 Nisan’dan itibaren ‘Milletçe Alkışlıyoruz’ serisinin ikinci bölümü yayına girecekmiş. 180 sayfalık seçim beyannamesinde ortaya konan projelerden 6 ila 8 tanesi sırayla öne çıkarılarak halka anlatılacakmış. Emeklilik ikramiyesi, temerrüt faizinin sıfırlanması gibi plan projeler söz konusu olan…

Bakalım Ali Taran’ın bu diğer reklamları hangi suç duyurularına yol açacak, hangi tropikal mevsimin nem kapıcılarını kaşındıracak?

Ama daha önemlisi… Bakalım CHP’nin bu projelerinin halkta bir karşılığı olacak mı?

Seçimler, Gezi’ye gönderme yapan stencil’lerle kazanılamayacağı gibi, 21’inci yüzyılda ‘malum zihniyete karşı olmak’la bu köklü memleketi yönetmek de mümkün olmayacaktır. 

AKP-HDP meydan muharebesine hoş geldiniz!
Ve daha can alıcı soru... Böylesine hazırlıklı ve planlı bir 'seçim güvenliği' operasyonunun ardında neden yaralı askerler bölgede kaderine bırakılmıştı?
Haftasonu Ağrı Diyadin’de yaşanan olay ‘bekleniyordu.’

DHKP-C savcıyı rehin aldı, şehit etti. Fenerbahçe otobüsü tam da şarampole yuvarlanacağı noktada silahlı saldırıya uğradı.

PKK askerle karşılaşmasa olmazdı!

KCK başkanının “Biz artık Türkiye’yle savaşmayacağız, yeter. Bu şekilde bir yere varılamadığını iki taraf da gördü, bizi artık terör listesinden çıkarın” diye Almanya’ya seslendiği, hatta mazideki eylemleri için özür dilediği demecinin ertesi gün… Karşılaşmasa, bir çatışma yaşanmasa olmazdı!

Neyse ki artık gözün gördüğünü, kulağın duyduğunu çok da uzun süre saklamak mümkün olmuyor.

Olayın muhteviyatını anlatan fotoğraflar, videolar, kayıtlar, açıklamalar elimize ulaşıyor.

Ağrı Diyadin’de ne oldu?

PKK’liler geçen sene de, bir önceki sene de çeşitli köylerdeki şenliklere, pikniklere katılmıştı. Asker de jandarma da bunun farkında. Herkesin bildiği, görmezden geldiği bir ‘bölge gerçeği’ diyebiliriz buna.

Ha, olur mu böyle iş kardeşim, bu PKK’lilerin şehirde ne işi var? Diye sorabilirsiniz, ki tüm şartların ideal olduğu bir dünyada son derece mantıklı bir soru olur.

Fakat çözüm sürecinin gel-git’li, güven kırıcı bir yolda ilerlediğini, çoğunlukla yerinde saydığını hesaba katarsak… Nasıl ki TSK, Kandil ve mücavir alanlarını bombalamaya devam etti, kalekollar inşa etmeyi en büyük iş gördü, İmralı’da el sıkıştığı hiçbir adımı pratiğe dökmedi… Bir kısım PKK’li de geri çekildi, bir kısmı çekilmedi, geri çekilenlerin bir kısmı geri döndü… Ve bu mesele tavsadı.

Bunu tartışalım, eleştirelim, ki yapıyoruz… Lakin bu konunun başka bir yanı. Hem de hiç de yeni olmayan bir yanı.

Şimdi mi aklınıza geldi, diye sorarlar adama. Tam olarak, şimdi mi, seçim öncesi, HDP’nin barajı geçmesi tartışılırken mi aklınıza geldi bu ‘şenlikler’…

**

Şunları da sorabiliriz: 45 seçmeni olan bir köyde yapılan fidan dikme şenliği, nasıl ve neden TSK’nın ‘halkı bir partiye oy vermeye zorlayacaklardı’ gerekçesiyle çatışmaya dönüştü? Köylülerle buluşan PKK’liler neden şimdi TSK’nın dikkatini çekmişti? 45 seçmenli bir köydeki ‘seçim güvenliği’ için neden komando birlikleri sevkedilmişti?

Ve daha can alıcı soru… Böylesine hazırlıklı ve planlı bir ‘seçim güvenliği’ operasyonunun ardında neden yaralı askerler bölgede kaderine bırakılmıştı?

Neyse ki köylüler ve HDP’liler yaralı askerleri şehre indirdi. Ama işin orası da ilginç bir biçimde zorlu olmuştu. Milliyet muhabiri Namık Durukan’ın haberine göre HDP il başkanı Sabri Tayfur şöyle anlatıyor: “Bizim önümüzü açmış olsalardı çatışmalara engel olabilirdik ve kimsenin burnu dahi kanamazdı. Valiyi aradım, müsaade edin biz gidelim dedik; bana, ‘güvenli bölge değil, biz sizi ölüme göndermek istemiyoruz’ dedi. Askerlerin orada ölmesine göz yumamayız diyerek, arkadaşlarımız ölümü göze alarak yaralı askerlere derman oldular. Yoksa kan kaybından öleceklerdi. Arkadaşlarımız kendilerini riske atarak yaralı askerlere ulaştılar, yaralarını sarıp aşağıya kadar indirdiler.”

Bu ifadenin doğru olduğunu biliyoruz. Dediğim gibi video görüntüleri var. Zaten o görüntüler olduğu için TSK da bu yönde bir açıklama yapmak durumunda kaldı. “Askerlere yardım eden halka teşekkür” etti.

Yalnız bu durumda Selahattin Demirtaş’ın çatışmanın ardından yaptığı şu açıklama da maalesef tabloya oturuyor: “15 askeri çatışma bölgesinde bırakıp terk ettiler. Bunlardan 8'i yaralıydı. O yaralı askerler yaşamını yitirsin, AKP oyunu artırsın, istediler. HDP'li yönetici arkadaşlarımız, yaralı askerleri çatışma bölgesinden çıkardı. Arkadaşlarımız yaralı askerleri çarşaflarla taşımak zorunda kaldı. Fotoğrafları var. Ülkeyi yönetenler lüks jetlerle, seçim çalışması yaparken, yaralı asker için ambulans helikopter bile göndermediler.”

**

Savunma Bakanı’nın, ‘seçim yaklaştıkça bu tür olayların artacağını’ söylemesi…

Listedeki yerini beğenmediği için istifa eden adayları rahatlatmak için AKP’nin haftasonu teşkilatlarına “İstifanızı geri alın çünkü HDP kesinlikle barajı geçemeyecek” şeklinde bir mesaj göndermesi…

İki şeyi gösteriyor:

BİR: Önümüzdeki günlerin bir nevi AKP-HDP meydan muharebesine dönecektir.

İKİ: Eğer ortada bir güç fırsatı ya da güç kaybetme ihtimali var ise, peşindekiler için insan hayatı tali bir mesele haline gelecektir.

NOT: Genelkurmay’ın “11-12 Nisan 2015 tarihinde Ağrı İli Diyadin İlçesi Yukarıtütek Köyü bölgesinde Bölücü Terör Örgütü mensupları tarafından organize edilen ve “Bahar Şenliği” olarak isimlendirilen etkinlikte Bölücü Terör Örgütü’nün propagandasının yapılacağı, vatandaşlarımıza seçimde destekledikleri adaylara oy vermeleri konusunda baskı uygulanacağı yönünde bilginin alınması üzerine” diye başlayan açıklaması yeni askeri vesayetimizin ilk açıklamasıdır. Hayırlı olsun!
7 Haziran seçimleri için en gerçek matematik!
Bu yazıyı kaydedip, saklayın. 7 Haziran 2015 seçimlerinin sonucunu kesin olarak yurtdışı oyları belirleyecek. Bizi uzun ve hayli heyecanlı bir gece bekliyor. 

HDP’nin barajı geçmesi tüm dengeleri değiştirecek. Hesap ortada. Eğer geçerse muhtemel tabloda 58-59 milletvekili alır. O vakit, AKP’nin vekil sayısı 289, CHP’ninki 130, MHP’ninki ise 72 olur. Takdir edersiniz ki bu başka bir Türkiye demek…

Peki HDP’nin barajı geçmesi ne kadar gerçekçi? Anketlerin bir kısmı yüzde HDP’nin oy oranını yüzde 10.5 gösteriyor. Bazıları 9.5, bazıları 9.8, bazıları 9… Mazideki nahoş deneyimlerimizden biliyoruz ki, bu anket şirketlerinin en iyi ihtimalle (artı-eksi) yüzde 2 oynama payı var. En iyi ihtimalle! Halbuki bugünkü resimde herşeyi değiştirecek şey yüzde 2’lik bir pay zaten.

O nedenle anketleri şimdilik bir kenara koyarak matematiğe yaslanalım.

Selahattin Demirtaş’ın Cumhurbaşkanlığı seçiminde aldığı oyu baz alalım ve bakalım HDP barajı geçiyor mu geçmiyor mu…

**

Takdir edersiniz ki, öncelikle yüzde 10 barajını geçmek için gereken sayıyı bulmak gerekiyor. YSK’nın rakamlarına göre yurtiçindeki seçmen sayısı 53 milyon 765 bin 231, yurtdışı seçmen sayısı 2 milyon 867 bin 658.

Bu noktada seçime katılım önem kazanıyor. Cumhurbaşkanlığı seçimlerinde yurtiçi katılım yüzde 77, yurtdışı katılım yüzde 8 idi. Eğer 7 Haziran seçimlerinde aynen böyle bir sandık katılımı olursa, yüzde 10 barajı için alınması gereken oy 4 milyon 162 bin 864 oluyor.

Yurtiçi katılım yüzde 77’de sabitlenir, yurdışı katılım yüzde 10 ya da yüzde 15 civarında olursa ne olur?

Ya da… Yurtiçi katılım yüzde 80 ya da 83 olursa, barajı geçmek için ne gerekecek?

İşte bu ihtimaller için bir tür kombinasyon tablosu paylaşırsam daha iyi anlaşılacak:

**

Vatandaşın yurtiçi ve yurtdışında sandığa gitme oranları gördüğünüz gibi başka başka senaryolar yaratıyor. Tabii katılım arttığında Demirtaş’ın Cumhurbaşkanlığı seçimlerinde aldığı oy miktarının bütüne oranı da azalıyor. Neye tekabül ediyor Demirtaş’ın aldığı oy? Yurtiçinde yüzde 7 civarına…

Burada anketleri bir veri olarak devreye sokmayı deneyelim.

Onları baz alarak HDP’nin oy oranını yüzde 8, 9, 9.5, 9.7 ve 9.9 olarak düşünelim. Bu ihtimaller için HDP’nin yurtdışından alması gereken oy ne olabilir? Hemen bakalım:

-HDP yurtiçinde yüzde 7 alırsa, yurtdışından 1,264,918 ile 1,381,769 arası oy toplaması gerekecek.

-HDP yurtiçinde yüzde 8 alırsa, yurtdışından 850,926 ile 935,518 arası oy toplaması gerekecek.

-HDP yurtiçinde yüzde 9 alırsa, yurtdışından 436,934 ile 489,266 arası oy toplaması gerekecek.

-HDP yurtiçinde yüzde 9.5 alırsa, yurtdışından 229,937 ile 266,141 arası oy toplaması gerekecek.

-HDP yurtiçinde yüzde 9.7 alırsa, yurtdışından 147,139 ile 176,890 arası oy toplaması gerekecek.

-HDP yurtiçinde yüzde 9.8 alırsa, yurtdışından 105,740 ile 132,265 arası oy toplaması gerekecek.

-HDP yurtiçinde yüzde 9.9 alırsa, yurtdışından 64,340 ile 87,640 arası oy toplaması gerekecek.

Demirtaş Cumhurbaşkanlığı seçiminde yurtdışından 22 bin 582 oy aldı. Bu durumda en iyi yurtiçi senaryosunda (yani yurtiçinde yüzde 9.9 oy alırsa) HDP'nin ek olarak 52 bin ila 65 bin arası yurtdışı oyuna ihtiyacı var. En kötü senaryo olan yurtiçinde yüzde 7 oy aldığında (Demirtaş’ın katılım arttığında aldığı oy sabit kalırsa karşılığı yüzde 7 oluyor, hatırlatalım) ise yurtdışından 1 milyon 242 bin ila 1 milyon 359 bin oy alması gerekir.

En iyisini ve en kötüsünü düşünmesek… Ortalama ve kuvvetle muhtemel senaryoda ne olur? HDP yurtiçinde yüzde 9-9.5 alır. O vakit, yurtdışından 230 bin ila 490 bin oya ihtiyacı olur. 2.8 milyonluk yurtdışı seçmen içinden 250-500 bin oy alır mı, alamaz mı? İşte bunu göreceğiz.

Şunu net olarak söyleyebilirim: 7 Haziran 2015 seçimlerinin sonucunu yurtdışı oyları belirleyecek. Ve büyük ihtimalle son ana kadar, -yurtdışı oylarının sayımı bitmediği için- HDP’nin barajı geçip geçmediği net olmayacak. Bizi uzun ve hayli heyecanlı bir gece bekliyor. Bu yazıyı kaydedip, saklayın.  

NOT: Kentucky Üniversitesi Siyaset Bilimi hocalarından (12’den vuran siyasi analiz ve istatistik tablolarıyla bilinen) Doç. Ozan Kalkan’a bu yazıdaki müthiş yardımları için teşekkür ederim.

Atatürkçü, paralelci, ve bi de namaza karşı!
Bu mektuplardaki dil, devleti yönetenlerin dili. Bu mektuplardaki fişlemeler devletin fişlemeleri. Devletin yaftaları.

İzmir Hayvanat Bahçesi’ndeki fil Begümcan yellense sorumlusu ‘Ergenekon’ yahut her an herkesin bir sıfat olarak isminin yanında bulabileceği ‘Ergenekoncular’ idi bir zamanlar.

Şimdi onu genişlettiler, Ergenekoncu diye yaftaladıklarına kısaca ‘darbeci’ diyorlar.

Bir de ‘paralel yapı’cılar var, ki onlar ‘darbeci’ de olabiliyorlar.

Hatta hem Ergenekoncu(!), hem ezelden darbeci(!) CHP, paralel yapı ile de işbirliği içine girebiliyor. Bir yandan ‘paralel ile iş tutarken’, öte yandan İsmet İnönü aracılığıyla Atatürk’ü zehirleyebiliyor.

Kafanız hiç karışmasın. Şaka mı demeyin. Aklını mı oynattın demeyin.

Şu anda içinde bulunduğumuz atmosfer bu şekildir.

Devletimizi yönetenler ve onlara yanaşmak suretiyle bir hayat kurma peşinde olanlar toplu bir ‘aklî vaka’ haline gelmiştir.

Hadi seçim sath-ı maîline girildi, hadi “Tutmayın küçük enişteleri” filan diyerek ti’ye alalım, hadi “Bunlar da geçer, gider” diyelim…

Fakat onların yarattığı, onlardan yayılan bir davranış biçimi kamuda, toplumsal hayatta, iş ortamlarında ‘norm’ haline geliyor.

Uydurdukları dil ağızlara yerleşiyor. Zaten var olan ‘fişleme’ ve ‘yaftalama’ huylarını pekiştiriyor.

**

Taze bir örnek sayesinde meramımı daha iyi anlatabileceğimi düşünüyorum.

Biliyorsunuz, İstanbul Üniversitesi’ne en çok oyu alan Prof. Raşit Tükel değil, arada dağlar kadar oy farkı bulunan ikinci aday atandı. Tam da beklediğimiz gibi. Öğrenciler tepkili, pazartesi gece okulu terk etmeyerek protesto eylemi yaptılar. Raşit Bey zar zor ikna edebildi.

Elbette, haksızlığa uğrayan bir tek o değil.

Uludağ Üniversitesi rektör adaylarından (ve halihazırdaki rektör idi) Prof. Dr. Kamil Dilek de en yakın rakibinin iki katı oyu almasına rağmen atanmadı.

İşin ilginç yanı bu süreçte hakkında sistematik olarak yürütülen karalama kampanyasıydı. Bu kampanyayı 300 üyesi bulunan üniversite bünyesindeki Birlik Platformu Eğitim Bir Sen yürütmüştü.

Şimdi bu grubun YÖK’e yazdığı ve Prof. Dilek’in rektörlüğe devam etmemesi gerektiğini anlatan iki mektuptan parçalar paylaşacağım:

**

BİRİNCİ MEKTUP…

-Üniversite rektörünün paralel örgüt mensuplarına tanıdığı tolerans diğer hiçbir gruba tanınmamaktadır.

-Başörtülü öğrencilere önyargılı ve ters bir tavırla karşılık veren hocalarımız mevcutken ve bizler bu durumu yönetime bildirmişken üstü kapalı tehditler devam etmektedir.

-Sol ve marjinal kesimler kendi düşüncelerini rahatça dile getirirken bizim gibi muhafazakar kesimin, seküler toplum karşısında ezilmesi tahammül edilemez bir durumdur.

-CHP’li Nilüfer Belediyesi’ne üniversitenin ortasında kocaman bir alan verilip bedava çorba dağıttırılıyor. AKP’nin hiçbir faaliyetine müsaade edilmiyor.

-Yemekhane çıkışında hemen her gün KESK ve İşçi Partililer yasadışı eylem yapmaktadır. Defol YÖK, Defol AKP İran’a Git şeklinde sloganlar atmaktadırlar.

-Gezi Parkı eylemlerinde kampüste hükümet aleyhine eylem yapan bir öğretim üyesi hakkında rektörlük, hocaya sahip çıkıp olayı kapatma yoluna gitmeyi tercih etmiştir.

-Yerleşke çok geniş olduğundan namaz kılmak sorun olmaktadır.

-Üniversite yerleşkesine girdiğiniz anda askeri kışladan daha fazla Mustafa Kemal resmi ile karşılaşıyoruz. Rektör bey senato toplantısında Nutuk ve Devrim Tarihi seçmeli ders olsun diyenlere ‘Bu dersler benim namus meselemdir’ diyerek sürekli olarak ulusalcı ve marjinal grupların taraftarlarına göz kırpmaktadır.

**

6 Mart’ta yazdıkları İKİNCİ MEKTUP…

-Rektör Rotary kulüpleri ile protokoller imzaladı. Ergenekoncu, ulusalcı ve Roteryan genel sekreterler ile çalıştı. (İsimler veriyor)

-Daima Ergenekoncu ve paralel yapı mensupları dekan ve müdür olarak atadı. (İsimler veriyor)

-Paralel örgütlenme ile ilişkili olarak bilinen (STK isimleri veriyor) gibi sivil toplum kuruluşları ile protokoller imzaladı, onlarla iletişimi sürdürdü.

-Kampüs içinde sürekli KESK ve İP üyeleri YÖK, AKP ve Cumhurbaşkanımız aleyhine eylemler yaptı, yönetim onları korudu, ödüllendirdi.

-Neredeyse hiçbir mütedeyyin kadrolaşma olmadı. Sadece paralel yapıdan öğretim üyeleri havuza dahil edildi.

-Fakülte binaları içinde mescit tahsisi talepleri reddedildi, namaz kılmak isteyen öğrencilere camiye gidin denildi.

-Atatürk İlkeleri ve İnkılap Tarihi dersinin adı Atatürk İlkeleri ve Devrim Tarihi olarak değiştirildi ve ulusalcı Ergenekoncu zihniyetle yazdırılmış kitap okutulmaya başlandı.

-Yönetimin yüzde 80’i ulusalcılardan, yüzde 20’si paralelcilerden oluşmaktadır.

**

İbreti alem için bu mektupları kayda geçirmek istedim. Kayda geçsin ki deliliğe ve kötülüğe ne kadar yaklaştığımızı hiç unutmayalım.

Çünkü dikkat buyurun: Bu mektuplardaki dil, devleti yönetenlerin dili. Bu mektuplardaki fişlemeler devletin fişlemeleri. Devletin yaftaları. Bu mektuplardaki mesnetsiz itham tarzı devletin tarzı. Bu mektuplardaki çelişkiler üstünde yükselen saçmalama devletin saçmalaması. Devletin öğretisi.

Evet hepimiz biliyoruz, bu delilik dönemi, bu akıl tutulması bir gün geçecek. Fakat topluma sirayet eden kötü huylar daha uzun vakitler baki kalacak. Maalesef böyle.

